03050001- बृहदश्व उवाच
03050001a आसीद् राजा नलो नाम वीरसेनसुतो बली
03050001c उपपन्नो गुणैर् इष्टै रूपवान् अश्वकोविदः
03050002a अतिष्ठन् मनुजेन्द्राणां मूर्ध्नि देवपतिर् यथा
03050002c उपर्य् उपरि सर्वेषाम् आदित्य इव तेजसा
03050003a ब्रह्मण्यो वेदविच् छूरो निषधेषु महीपतिः
03050003c अक्षप्रियः सत्यवादी महान् अक्षौहिणीपतिः
03050004a ईप्सितो वरनारीणाम् उदारः संयतेन्द्रियः
03050004c रक्षिता धन्विनां श्रेष्ठः साक्षाद् इव मनुः स्वयम्
03050005a तथैवासीद् विदर्भेषु भीमो भीमपराक्रमः
03050005c शूरः सर्वगुणैर् युक्तः प्रजाकामः स चाप्रजः
03050006a स प्रजार्थे परं यत्नम् अकरोत् सुसमाहितः
03050006c तम् अभ्यगच्छद् ब्रह्मर्षिर् दमनो नाम भारत
03050007a तं स भीमः प्रजाकामस् तोषयाम् आस धर्मवित्
03050007c महिष्या सह राजेन्द्र सत्कारेण सुवर्चसम्
03050008a तस्मै प्रसन्नो दमनः सभार्याय वरं ददौ
03050008c कन्यारत्नं कुमारांश् च त्रीन् उदारान् महायशाः
03050009a दमयन्तीं दमं दान्तं दमनं च सुवर्चसम्
03050009c उपपन्नान् गुणैः सर्वैर् भीमान् भीमपराक्रमान्
03050010a दमयन्ती तु रूपेण तेजसा यशसा श्रिया
03050010c सौभाग्येन च लोकेषु यशः प्राप सुमध्यमा
03050011a अथ तां वयसि प्राप्ते दासीनां समलंकृतम्
03050011c शतं सखीनां च तथा पर्युपास्ते शचीम् इव
03050012a तत्र स्म भ्राजते भैमी सर्वाभरणभूषिता
03050012c सखीमध्ये ऽनवद्याङ्गी विद्युत् सौदामिनी यथा
03050012e अतीव रूपसंपन्ना श्रीर् इवायतलोचना
03050013a न देवेषु न यक्षेषु तादृग् रूपवती क्व चित्
03050013c मानुषेष्व् अपि चान्येषु दृष्टपूर्वा न च श्रुता
03050013e चित्तप्रमाथिनी बाला देवानाम् अपि सुन्दरी
03050014a नलश् च नरशार्दूलो रूपेणाप्रतिमो भुवि
03050014c कन्दर्प इव रूपेण मूर्तिमान् अभवत् स्वयम्
03050015a तस्याः समीपे तु नलं प्रशशंसुः कुतूहलात्
03050015c नैषधस्य समीपे तु दमयन्तीं पुनः पुनः
03050016a तयोर् अदृष्टकामो ऽभूच् छृण्वतोः सततं गुणान्
03050016c अन्योन्यं प्रति कौन्तेय स व्यवर्धत हृच्छयः
03050017a अशक्नुवन् नलः कामं तदा धारयितुं हृदा
03050017c अन्तःपुरसमीपस्थे वन आस्ते रहोगतः
03050018a स ददर्श तदा हंसाञ् जातरूपपरिच्छदान्
03050018c वने विचरतां तेषाम् एकं जग्राह पक्षिणम्
03050019a ततो ऽन्तरिक्षगो वाचं व्याजहार तदा नलम्
03050019c न हन्तव्यो ऽस्मि ते राजन् करिष्यामि हि ते प्रियम्
03050020a दमयन्तीसकाशे त्वां कथयिष्यामि नैषध
03050020c यथा त्वद् अन्यं पुरुषं न सा मंस्यति कर्हि चित्
03050021a एवम् उक्तस् ततो हंसम् उत्ससर्ज महीपतिः
03050021c ते तु हंसाः समुत्पत्य विदर्भान् अगमंस् ततः
03050022a विदर्भनगरीं गत्वा दमयन्त्यास् तदान्तिके
03050022c निपेतुस् ते गरुत्मन्तः सा ददर्शाथ तान् खगान्
03050023a सा तान् अद्भुतरूपान् वै दृष्ट्वा सखिगणावृता
03050023c हृष्टा ग्रहीतुं खगमांस् त्वरमाणोपचक्रमे
03050024a अथ हंसा विससृपुः सर्वतः प्रमदावने
03050024c एकैकशस् ततः कन्यास् तान् हंसान् समुपाद्रवन्
03050025a दमयन्ती तु यं हंसं समुपाधावद् अन्तिके
03050025c स मानुषीं गिरं कृत्वा दमयन्तीम् अथाब्रवीत्
03050026a दमयन्ति नलो नाम निषधेषु महीपतिः
03050026c अश्विनोः सदृशो रूपे न समास् तस्य मानुषाः
03050027a तस्य वै यदि भार्या त्वं भवेथा वरवर्णिनि
03050027c सफलं ते भवेज् जन्म रूपं चेदं सुमध्यमे
03050028a वयं हि देवगन्धर्वमनुष्योरगराक्षसान्
03050028c दृष्टवन्तो न चास्माभिर् दृष्टपूर्वस् तथाविधः
03050029a त्वं चापि रत्नं नारीणां नरेषु च नलो वरः
03050029c विशिष्टाया विशिष्टेन संगमो गुणवान् भवेत्
03050030a एवम् उक्ता तु हंसेन दमयन्ती विशां पते
03050030c अब्रवीत् तत्र तं हंसं तम् अप्य् एवं नलं वद
03050031a तथेत्य् उक्त्वाण्डजः कन्यां वैदर्भस्य विशां पते
03050031c पुनर् आगम्य निषधान् नले सर्वं न्यवेदयत्
03051001- बृहदश्व उवाच
03051001a दमयन्ती तु तच् छ्रुत्वा वचो हंसस्य भारत
03051001c तदा प्रभृति नस्वस्था नलं प्रति बभूव सा
03051002a ततश् चिन्तापरा दीना विवर्णवदना कृशा
03051002c बभूव दमयन्ती तु निःश्वासपरमा तदा
03051003a ऊर्ध्वदृष्टिर् ध्यानपरा बभूवोन्मत्तदर्शना
03051003c न शय्यासनभोगेषु रतिं विन्दति कर्हि चित्
03051004a न नक्तं न दिवा शेते हा हेति वदती मुहुः
03051004c ताम् अस्वस्थां तदाकारां सख्यस् ता जज्ञुर् इङ्गितैः
03051005a ततो विदर्भपतये दमयन्त्याः सखीगणः
03051005c न्यवेदयत नस्वस्थां दमयन्तीं नरेश्वर
03051006a तच् छ्रुत्वा नृपतिर् भीमो दमयन्तीसखीगणात्
03051006c चिन्तयाम् आस तत् कार्यं सुमहत् स्वां सुतां प्रति
03051007a स समीक्ष्य महीपालः स्वां सुतां प्राप्तयौवनाम्
03051007c अपश्यद् आत्मनः कार्यं दमयन्त्याः स्वयंवरम्
03051008a स संनिपातयाम् आस महीपालान् विशां पते
03051008c अनुभूयताम् अयं वीराः स्वयंवर इति प्रभो
03051009a श्रुत्वा तु पार्थिवाः सर्वे दमयन्त्याः स्वयंवरम्
03051009c अभिजग्मुस् तदा भीमं राजानो भीमशासनात्
03051010a हस्त्यश्वरथघोषेण नादयन्तो वसुंधराम्
03051010c विचित्रमाल्याभरणैर् बलैर् दृश्यैः स्वलंकृतैः
03051011a एतस्मिन्न् एव काले तु पुराणाव् ऋषिसत्तमौ
03051011c अटमानौ महात्मानाव् इन्द्रलोकम् इतो गतौ
03051012a नारदः पर्वतश् चैव महात्मानौ महाव्रतौ
03051012c देवराजस्य भवनं विविशाते सुपूजितौ
03051013a ताव् अर्चित्वा सहस्राक्षस् ततः कुशलम् अव्ययम्
03051013c पप्रच्छानामयं चापि तयोः सर्वगतं विभुः
03051014- नारद उवाच
03051014a आवयोः कुशलं देव सर्वत्रगतम् ईश्वर
03051014c लोके च मघवन् कृत्स्ने नृपाः कुशलिनो विभो
03051015- बृहदश्व उवाच
03051015a नारदस्य वचः श्रुत्वा पप्रच्छ बलवृत्रहा
03051015c धर्मज्ञाः पृथिवीपालास् त्यक्तजीवितयोधिनः
03051016a शस्त्रेण निधनं काले ये गच्छन्त्य् अपराङ्मुखाः
03051016c अयं लोको ऽक्षयस् तेषां यथैव मम कामधुक्
03051017a क्व नु ते क्षत्रियाः शूरा न हि पश्यामि तान् अहम्
03051017c आगच्छतो महीपालान् अतिथीन् दयितान् मम
03051018a एवम् उक्तस् तु शक्रेण नारदः प्रत्यभाषत
03051018c शृणु मे भगवन् येन न दृश्यन्ते महीक्षितः
03051019a विदर्भराजदुहिता दमयन्तीति विश्रुता
03051019c रूपेण समतिक्रान्ता पृथिव्यां सर्वयोषितः
03051020a तस्याः स्वयंवरः शक्र भविता नचिराद् इव
03051020c तत्र गच्छन्ति राजानो राजपुत्राश् च सर्वशः
03051021a तां रत्नभूतां लोकस्य प्रार्थयन्तो महीक्षितः
03051021c काङ्क्षन्ति स्म विशेषेण बलवृत्रनिषूदन
03051022a एतस्मिन् कथ्यमाने तु लोकपालाश् च साग्निकाः
03051022c आजग्मुर् देवराजस्य समीपम् अमरोत्तमाः
03051023a ततस् तच् छुश्रुवुः सर्वे नारदस्य वचो महत्
03051023c श्रुत्वा चैवाब्रुवन् हृष्टा गच्छामो वयम् अप्य् उत
03051024a ततः सर्वे महाराज सगणाः सहवाहनाः
03051024c विदर्भान् अभितो जग्मुर् यत्र सर्वे महीक्षितः
03051025a नलो ऽपि राजा कौन्तेय श्रुत्वा राज्ञां समागमम्
03051025c अभ्यगच्छद् अदीनात्मा दमयन्तीम् अनुव्रतः
03051026a अथ देवाः पथि नलं ददृशुर् भूतले स्थितम्
03051026c साक्षाद् इव स्थितं मूर्त्या मन्मथं रूपसंपदा
03051027a तं दृष्ट्वा लोकपालास् ते भ्राजमानं यथा रविम्
03051027c तस्थुर् विगतसंकल्पा विस्मिता रूपसंपदा
03051028a ततो ऽन्तरिक्षे विष्टभ्य विमानानि दिवौकसः
03051028c अब्रुवन् नैषधं राजन्न् अवतीर्य नभस्तलात्
03051029a भो भो नैषध राजेन्द्र नल सत्यव्रतो भवान्
03051029c अस्माकं कुरु साहाय्यं दूतो भव नरोत्तम
03052001- बृहदश्व उवाच
03052001a तेभ्यः प्रतिज्ञाय नलः करिष्य इति भारत
03052001c अथैनान् परिपप्रच्छ कृताञ्जलिर् अवस्थितः
03052002a के वै भवन्तः कश् चासौ यस्याहं दूत ईप्सितः
03052002c किं च तत्र मया कार्यं कथयध्वं यथातथम्
03052003a एवम् उक्ते नैषधेन मघवान् प्रत्यभाषत
03052003c अमरान् वै निबोधास्मान् दमयन्त्यर्थम् आगतान्
03052004a अहम् इन्द्रो ऽयम् अग्निश् च तथैवायम् अपांपतिः
03052004c शरीरान्तकरो नॄणां यमो ऽयम् अपि पार्थिव
03052005a स वै त्वम् आगतान् अस्मान् दमयन्त्यै निवेदय
03052005c लोकपालाः सहेन्द्रास् त्वां समायान्ति दिदृक्षवः
03052006a प्राप्तुम् इच्छन्ति देवास् त्वां शक्रो ऽग्निर् वरुणो यमः
03052006c तेषाम् अन्यतमं देवं पतित्वे वरयस्व ह
03052007a एवम् उक्तः स शक्रेण नलः प्राञ्जलिर् अब्रवीत्
03052007c एकार्थसमवेतं मां न प्रेषयितुम् अर्हथ
03052008- देवा ऊचुः
03052008a करिष्य इति संश्रुत्य पूर्वम् अस्मासु नैषध
03052008c न करिष्यसि कस्मात् त्वं व्रज नैषध माचिरम्
03052009- बृहदश्व उवाच
03052009a एवम् उक्तः स देवैस् तैर् नैषधः पुनर् अब्रवीत्
03052009c सुरक्षितानि वेश्मानि प्रवेष्टुं कथम् उत्सहे
03052010a प्रवेक्ष्यसीति तं शक्रः पुनर् एवाभ्यभाषत
03052010c जगाम स तथेत्य् उक्त्वा दमयन्त्या निवेशनम्
03052011a ददर्श तत्र वैदर्भीं सखीगणसमावृताम्
03052011c देदीप्यमानां वपुषा श्रिया च वरवर्णिनीम्
03052012a अतीव सुकुमाराङ्गीं तनुमध्यां सुलोचनाम्
03052012c आक्षिपन्तीम् इव च भाः शशिनः स्वेन तेजसा
03052013a तस्य दृष्ट्वैव ववृधे कामस् तां चारुहासिनीम्
03052013c सत्यं चिकीर्षमाणस् तु धारयाम् आस हृच्छयम्
03052014a ततस् ता नैषधं दृष्ट्वा संभ्रान्ताः परमाङ्गनाः
03052014c आसनेभ्यः समुत्पेतुस् तेजसा तस्य धर्षिताः
03052015a प्रशशंसुश् च सुप्रीता नलं ता विस्मयान्विताः
03052015c न चैनम् अभ्यभाषन्त मनोभिस् त्व् अभ्यचिन्तयन्
03052016a अहो रूपम् अहो कान्तिर् अहो धैर्यं महात्मनः
03052016c को ऽयं देवो नु यक्षो नु गन्धर्वो नु भविष्यति
03052017a न त्व् एनं शक्नुवन्ति स्म व्याहर्तुम् अपि किं चन
03052017c तेजसा धर्षिताः सर्वा लज्जावत्यो वराङ्गनाः
03052018a अथैनं स्मयमानेव स्मितपूर्वाभिभाषिणी
03052018c दमयन्ती नलं वीरम् अभ्यभाषत विस्मिता
03052019a कस् त्वं सर्वानवद्याङ्ग मम हृच्छयवर्धन
03052019c प्राप्तो ऽस्य् अमरवद् वीर ज्ञातुम् इच्छामि ते ऽनघ
03052020a कथम् आगमनं चेह कथं चासि न लक्षितः
03052020c सुरक्षितं हि मे वेश्म राजा चैवोग्रशासनः
03052021a एवम् उक्तस् तु वैदर्भ्या नलस् तां प्रत्युवाच ह
03052021c नलं मां विद्धि कल्याणि देवदूतम् इहागतम्
03052022a देवास् त्वां प्राप्तुम् इच्छन्ति शक्रो ऽग्निर् वरुणो यमः
03052022c तेषाम् अन्यतमं देवं पतिं वरय शोभने
03052023a तेषाम् एव प्रभावेन प्रविष्टो ऽहम् अलक्षितः
03052023c प्रविशन्तं हि मां कश् चिन् नापश्यन् नाप्य् अवारयत्
03052024a एतदर्थम् अहं भद्रे प्रेषितः सुरसत्तमैः
03052024c एतच् छ्रुत्वा शुभे बुद्धिं प्रकुरुष्व यथेच्छसि
03053001- बृहदश्व उवाच
03053001a सा नमस्कृत्य देवेभ्यः प्रहस्य नलम् अब्रवीत्
03053001c प्रणयस्व यथाश्रद्धं राजन् किं करवाणि ते
03053002a अहं चैव हि यच् चान्यन् ममास्ति वसु किं चन
03053002c सर्वं तत् तव विश्रब्धं कुरु प्रणयम् ईश्वर
03053003a हंसानां वचनं यत् तत् तन् मां दहति पार्थिव
03053003c त्वत्कृते हि मया वीर राजानः संनिपातिताः
03053004a यदि चेद् भजमानां मां प्रत्याख्यास्यसि मानद
03053004c विषम् अग्निं जलं रज्जुम् आस्थास्ये तव कारणात्
03053005a एवम् उक्तस् तु वैदर्भ्या नलस् तां प्रत्युवाच ह
03053005c तिष्ठत्सु लोकपालेषु कथं मानुषम् इच्छसि
03053006a येषाम् अहं लोककृताम् ईश्वराणां महात्मनाम्
03053006c न पादरजसा तुल्यो मनस् ते तेषु वर्तताम्
03053007a विप्रियं ह्य् आचरन् मर्त्यो देवानां मृत्युम् ऋच्छति
03053007c त्राहि माम् अनवद्याङ्गि वरयस्व सुरोत्तमान्
03053008a ततो बाष्पकलां वाचं दमयन्ती शुचिस्मिता
03053008c प्रव्याहरन्ती शनकैर् नलं राजानम् अब्रवीत्
03053009a अस्त्य् उपायो मया दृष्टो निरपायो नरेश्वर
03053009c येन दोषो न भविता तव राजन् कथं चन
03053010a त्वं चैव हि नरश्रेष्ठ देवाश् चाग्निपुरोगमाः
03053010c आयान्तु सहिताः सर्वे मम यत्र स्वयंवरः
03053011a ततो ऽहं लोकपालानां संनिधौ त्वां नरेश्वर
03053011c वरयिष्ये नरव्याघ्र नैवं दोषो भविष्यति
03053012a एवम् उक्तस् तु वैदर्भ्या नलो राजा विशां पते
03053012c आजगाम पुनस् तत्र यत्र देवाः समागताः
03053013a तम् अपश्यंस् तथायान्तं लोकपालाः सहेश्वराः
03053013c दृष्ट्वा चैनं ततो ऽपृच्छन् वृत्तान्तं सर्वम् एव तत्
03053014- देवा ऊचुः
03053014a कच्चिद् दृष्टा त्वया राजन् दमयन्ती शुचिस्मिता
03053014c किम् अब्रवीच् च नः सर्वान् वद भूमिपते ऽनघ
03053015- नल उवाच
03053015a भवद्भिर् अहम् आदिष्टो दमयन्त्या निवेशनम्
03053015c प्रविष्टः सुमहाकक्ष्यं दण्डिभिः स्थविरैर् वृतम्
03053016a प्रविशन्तं च मां तत्र न कश् चिद् दृष्टवान् नरः
03053016c ऋते तां पार्थिवसुतां भवताम् एव तेजसा
03053017a सख्यश् चास्या मया दृष्टास् ताभिश् चाप्य् उपलक्षितः
03053017c विस्मिताश् चाभवन् दृष्ट्वा सर्वा मां विबुधेश्वराः
03053018a वर्ण्यमानेषु च मया भवत्सु रुचिरानना
03053018c माम् एव गतसंकल्पा वृणीते सुरसत्तमाः
03053019a अब्रवीच् चैव मां बाला आयान्तु सहिताः सुराः
03053019c त्वया सह नरश्रेष्ठ मम यत्र स्वयंवरः
03053020a तेषाम् अहं संनिधौ त्वां वरयिष्ये नरोत्तम
03053020c एवं तव महाबाहो दोषो न भवितेति ह
03053021a एतावद् एव विबुधा यथावृत्तम् उदाहृतम्
03053021c मयाशेषं प्रमाणं तु भवन्तस् त्रिदशेश्वराः
03054001- बृहदश्व उवाच
03054001a अथ काले शुभे प्राप्ते तिथौ पुण्ये क्षणे तथा
03054001c आजुहाव महीपालान् भीमो राजा स्वयंवरे
03054002a तच् छ्रुत्वा पृथिवीपालाः सर्वे हृच्छयपीडिताः
03054002c त्वरिताः समुपाजग्मुर् दमयन्तीम् अभीप्सवः
03054003a कनकस्तम्भरुचिरं तोरणेन विराजितम्
03054003c विविशुस् ते महारङ्गं नृपाः सिंहा इवाचलम्
03054004a तत्रासनेषु विविधेष्व् आसीनाः पृथिवीक्षितः
03054004c सुरभिस्रग्धराः सर्वे सुमृष्टमणिकुण्डलाः
03054005a तां राजसमितिं पूर्णां नागैर् भोगवतीम् इव
03054005c संपूर्णां पुरुषव्याघ्रैर् व्याघ्रैर् गिरिगुहाम् इव
03054006a तत्र स्म पीना दृश्यन्ते बाहवः परिघोपमाः
03054006c आकारवन्तः सुश्लक्ष्णाः पञ्चशीर्षा इवोरगाः
03054007a सुकेशान्तानि चारूणि सुनासानि शुभानि च
03054007c मुखानि राज्ञां शोभन्ते नक्षत्राणि यथा दिवि
03054008a दमयन्ती ततो रङ्गं प्रविवेश शुभानना
03054008c मुष्णन्ती प्रभया राज्ञां चक्षूंषि च मनांसि च
03054009a तस्या गात्रेषु पतिता तेषां दृष्टिर् महात्मनाम्
03054009c तत्र तत्रैव सक्ताभून् न चचाल च पश्यताम्
03054010a ततः संकीर्त्यमानेषु राज्ञां नामसु भारत
03054010c ददर्श भैमी पुरुषान् पञ्च तुल्याकृतीन् इव
03054011a तान् समीक्ष्य ततः सर्वान् निर्विशेषाकृतीन् स्थितान्
03054011c संदेहाद् अथ वैदर्भी नाभ्यजानान् नलं नृपम्
03054011e यं यं हि ददृशे तेषां तं तं मेने नलं नृपम्
03054012a सा चिन्तयन्ती बुद्ध्याथ तर्कयाम् आस भामिनी
03054012c कथं नु देवाञ् जानीयां कथं विद्यां नलं नृपम्
03054013a एवं संचिन्तयन्ती सा वैदर्भी भृशदुःखिता
03054013c श्रुतानि देवलिङ्गानि चिन्तयाम् आस भारत
03054014a देवानां यानि लिङ्गानि स्थविरेभ्यः श्रुतानि मे
03054014c तानीह तिष्ठतां भूमाव् एकस्यापि न लक्षये
03054015a सा विनिश्चित्य बहुधा विचार्य च पुनः पुनः
03054015c शरणं प्रति देवानां प्राप्तकालम् अमन्यत
03054016a वाचा च मनसा चैव नमस्कारं प्रयुज्य सा
03054016c देवेभ्यः प्राञ्जलिर् भूत्वा वेपमानेदम् अब्रवीत्
03054017a हंसानां वचनं श्रुत्वा यथा मे नैषधो वृतः
03054017c पतित्वे तेन सत्येन देवास् तं प्रदिशन्तु मे
03054018a वाचा च मनसा चैव यथा नाभिचराम्य् अहम्
03054018c तेन सत्येन विबुधास् तम् एव प्रदिशन्तु मे
03054019a यथा देवैः स मे भर्ता विहितो निषधाधिपः
03054019c तेन सत्येन मे देवास् तम् एव प्रदिशन्तु मे
03054020a स्वं चैव रूपं पुष्यन्तु लोकपालाः सहेश्वराः
03054020c यथाहम् अभिजानीयां पुण्यश्लोकं नराधिपम्
03054021a निशम्य दमयन्त्यास् तत् करुणं परिदेवितम्
03054021c निश्चयं परमं तथ्यम् अनुरागं च नैषधे
03054022a मनोविशुद्धिं बुद्धिं च भक्तिं रागं च भारत
03054022c यथोक्तं चक्रिरे देवाः सामर्थ्यं लिङ्गधारणे
03054023a सापश्यद् विबुधान् सर्वान् अस्वेदान् स्तब्धलोचनान्
03054023c हृषितस्रग्रजोहीनान् स्थितान् अस्पृशतः क्षितिम्
03054024a छायाद्वितीयो म्लानस्रग् रजःस्वेदसमन्वितः
03054024c भूमिष्ठो नैषधश् चैव निमेषेण च सूचितः
03054025a सा समीक्ष्य ततो देवान् पुण्यश्लोकं च भारत
03054025c नैषधं वरयाम् आस भैमी धर्मेण भारत
03054026a विलज्जमाना वस्त्रान्ते जग्राहायतलोचना
03054026c स्कन्धदेशे ऽसृजच् चास्य स्रजं परमशोभनाम्
03054026e वरयाम् आस चैवैनं पतित्वे वरवर्णिनी
03054027a ततो हा हेति सहसा शब्दो मुक्तो नराधिपैः
03054027c देवैर् महर्षिभिश् चैव साधु साध्व् इति भारत
03054027e विस्मितैर् ईरितः शब्दः प्रशंसद्भिर् नलं नृपम्
03054028a वृते तु नैषधे भैम्या लोकपाला महौजसः
03054028c प्रहृष्टमनसः सर्वे नलायाष्टौ वरान् ददुः
03054029a प्रत्यक्षदर्शनं यज्ञे गतिं चानुत्तमां शुभाम्
03054029c नैषधाय ददौ शक्रः प्रीयमाणः शचीपतिः
03054030a अग्निर् आत्मभवं प्रादाद् यत्र वाञ्छति नैषधः
03054030c लोकान् आत्मप्रभांश् चैव ददौ तस्मै हुताशनः
03054031a यमस् त्व् अन्नरसं प्रादाद् धर्मे च परमां स्थितिम्
03054031c अपांपतिर् अपां भावं यत्र वाञ्छति नैषधः
03054032a स्रजं चोत्तमगन्धाढ्यां सर्वे च मिथुनं ददुः
03054032c वरान् एवं प्रदायास्य देवास् ते त्रिदिवं गताः
03054033a पार्थिवाश् चानुभूयास्या विवाहं विस्मयान्विताः
03054033c दमयन्त्याः प्रमुदिताः प्रतिजग्मुर् यथागतम्
03054034a अवाप्य नारीरत्नं तत् पुण्यश्लोको ऽपि पार्थिवः
03054034c रेमे सह तया राजा शच्येव बलवृत्रहा
03054035a अतीव मुदितो राजा भ्राजमानो ऽंशुमान् इव
03054035c अरञ्जयत् प्रजा वीरो धर्मेण परिपालयन्
03054036a ईजे चाप्य् अश्वमेधेन ययातिर् इव नाहुषः
03054036c अन्यैश् च क्रतुभिर् धीमान् बहुभिश् चाप्तदक्षिणैः
03054037a पुनश् च रमणीयेषु वनेषूपवनेषु च
03054037c दमयन्त्या सह नलो विजहारामरोपमः
03054038a एवं स यजमानश् च विहरंश् च नराधिपः
03054038c ररक्ष वसुसंपूर्णां वसुधां वसुधाधिपः
03055001- बृहदश्व उवाच
03055001a वृते तु नैषधे भैम्या लोकपाला महौजसः
03055001c यान्तो ददृशुर् आयान्तं द्वापरं कलिना सह
03055002a अथाब्रवीत् कलिं शक्रः संप्रेक्ष्य बलवृत्रहा
03055002c द्वापरेण सहायेन कले ब्रूहि क्व यास्यसि
03055003a ततो ऽब्रवीत् कलिः शक्रं दमयन्त्याः स्वयंवरम्
03055003c गत्वाहं वरयिष्ये तां मनो हि मम तद्गतम्
03055004a तम् अब्रवीत् प्रहस्येन्द्रो निर्वृत्तः स स्वयंवरः
03055004c वृतस् तया नलो राजा पतिर् अस्मत्समीपतः
03055005a एवम् उक्तस् तु शक्रेण कलिः कोपसमन्वितः
03055005c देवान् आमन्त्र्य तान् सर्वान् उवाचेदं वचस् तदा
03055006a देवानां मानुषं मध्ये यत् सा पतिम् अविन्दत
03055006c ननु तस्या भवेन् न्याय्यं विपुलं दण्डधारणम्
03055007a एवम् उक्ते तु कलिना प्रत्यूचुस् ते दिवौकसः
03055007c अस्माभिः समनुज्ञातो दमयन्त्या नलो वृतः
03055008a कश् च सर्वगुणोपेतं नाश्रयेत नलं नृपम्
03055008c यो वेद धर्मान् अखिलान् यथावच् चरितव्रतः
03055009a यस्मिन् सत्यं धृतिर् दानं तपः शौचं दमः शमः
03055009c ध्रुवाणि पुरुषव्याघ्रे लोकपालसमे नृपे
03055010a आत्मानं स शपेन् मूढो हन्याच् चात्मानम् आत्मना
03055010c एवंगुणं नलं यो वै कामयेच् छपितुं कले
03055011a कृच्छ्रे स नरके मज्जेद् अगाधे विपुले ऽप्लवे
03055011c एवम् उक्त्वा कलिं देवा द्वापरं च दिवं ययुः
03055012a ततो गतेषु देवेषु कलिर् द्वापरम् अब्रवीत्
03055012c संहर्तुं नोत्सहे कोपं नले वत्स्यामि द्वापर
03055013a भ्रंशयिष्यामि तं राज्यान् न भैम्या सह रंस्यते
03055013c त्वम् अप्य् अक्षान् समाविश्य कर्तुं साहाय्यम् अर्हसि
03056001- बृहदश्व उवाच
03056001a एवं स समयं कृत्वा द्वापरेण कलिः सह
03056001c आजगाम ततस् तत्र यत्र राजा स नैषधः
03056002a स नित्यम् अन्तरप्रेक्षी निषधेष्व् अवसच् चिरम्
03056002c अथास्य द्वादशे वर्षे ददर्श कलिर् अन्तरम्
03056003a कृत्वा मूत्रम् उपस्पृश्य संध्याम् आस्ते स्म नैषधः
03056003c अकृत्वा पादयोः शौचं तत्रैनं कलिर् आविशत्
03056004a स समाविश्य तु नलं समीपं पुष्करस्य ह
03056004c गत्वा पुष्करम् आहेदम् एहि दीव्य नलेन वै
03056005a अक्षद्यूते नलं जेता भवान् हि सहितो मया
03056005c निषधान् प्रतिपद्यस्व जित्वा राजन् नलं नृपम्
03056006a एवम् उक्तस् तु कलिना पुष्करो नलम् अभ्ययात्
03056006c कलिश् चैव वृषो भूत्वा गवां पुष्करम् अभ्ययात्
03056007a आसाद्य तु नलं वीरं पुष्करः परवीरहा
03056007c दीव्यावेत्य् अब्रवीद् भ्राता वृषेणेति मुहुर् मुहुः
03056008a न चक्षमे ततो राजा समाह्वानं महामनाः
03056008c वैदर्भ्याः प्रेक्षमाणायाः पणकालम् अमन्यत
03056009a हिरण्यस्य सुवर्णस्य यानयुग्यस्य वाससाम्
03056009c आविष्टः कलिना द्यूते जीयते स्म नलस् तदा
03056010a तम् अक्षमदसंमत्तं सुहृदां न तु कश् चन
03056010c निवारणे ऽभवच् छक्तो दीव्यमानम् अचेतसम्
03056011a ततः पौरजनः सर्वो मन्त्रिभिः सह भारत
03056011c राजानं द्रष्टुम् आगच्छन् निवारयितुम् आतुरम्
03056012a ततः सूत उपागम्य दमयन्त्यै न्यवेदयत्
03056012c एष पौरजनः सर्वो द्वारि तिष्ठति कार्यवान्
03056013a निवेद्यतां नैषधाय सर्वाः प्रकृतयः स्थिताः
03056013c अमृष्यमाणा व्यसनं राज्ञो धर्मार्थदर्शिनः
03056014a ततः सा बाष्पकलया वाचा दुःखेन कर्शिता
03056014c उवाच नैषधं भैमी शोकोपहतचेतना
03056015a राजन् पौरजनो द्वारि त्वां दिदृक्षुर् अवस्थितः
03056015c मन्त्रिभिः सहितः सर्वै राजभक्तिपुरस्कृतः
03056015e तं द्रष्टुम् अर्हसीत्य् एवं पुनः पुनर् अभाषत
03056016a तां तथा रुचिरापाङ्गीं विलपन्तीं सुमध्यमाम्
03056016c आविष्टः कलिना राजा नाभ्यभाषत किं चन
03056017a ततस् ते मन्त्रिणः सर्वे ते चैव पुरवासिनः
03056017c नायम् अस्तीति दुःखार्ता व्रीडिता जग्मुर् आलयान्
03056018a तथा तद् अभवद् द्यूतं पुष्करस्य नलस्य च
03056018c युधिष्ठिर बहून् मासान् पुण्यश्लोकस् त्व् अजीयत
03057001- बृहदश्व उवाच
03057001a दमयन्ती ततो दृष्ट्वा पुण्यश्लोकं नराधिपम्
03057001c उन्मत्तवद् अनुन्मत्ता देवने गतचेतसम्
03057002a भयशोकसमाविष्टा राजन् भीमसुता ततः
03057002c चिन्तयाम् आस तत् कार्यं सुमहत् पार्थिवं प्रति
03057003a सा शङ्कमाना तत्पापं चिकीर्षन्ती च तत्प्रियम्
03057003c नलं च हृतसर्वस्वम् उपलभ्येदम् अब्रवीत्
03057004a बृहत्सेने व्रजामात्यान् आनाय्य नलशासनात्
03057004c आचक्ष्व यद् धृतं द्रव्यम् अवशिष्टं च यद् वसु
03057005a ततस् ते मन्त्रिणः सर्वे विज्ञाय नलशासनम्
03057005c अपि नो भागधेयं स्याद् इत्य् उक्त्वा पुनर् आव्रजन्
03057006a तास् तु सर्वाः प्रकृतयो द्वितीयं समुपस्थिताः
03057006c न्यवेदयद् भीमसुता न च तत् प्रत्यनन्दत
03057007a वाक्यम् अप्रतिनन्दन्तं भर्तारम् अभिवीक्ष्य सा
03057007c दमयन्ती पुनर् वेश्म व्रीडिता प्रविवेश ह
03057008a निशम्य सततं चाक्षान् पुण्यश्लोकपराङ्मुखान्
03057008c नलं च हृतसर्वस्वं धात्रीं पुनर् उवाच ह
03057009a बृहत्सेने पुनर् गच्छ वार्ष्णेयं नलशासनात्
03057009c सूतम् आनय कल्याणि महत् कार्यम् उपस्थितम्
03057010a बृहत्सेना तु तच् छ्रुत्वा दमयन्त्याः प्रभाषितम्
03057010c वार्ष्णेयम् आनयाम् आस पुरुषैर् आप्तकारिभिः
03057011a वार्ष्णेयं तु ततो भैमी सान्त्वयञ् श्लक्ष्णया गिरा
03057011c उवाच देशकालज्ञा प्राप्तकालम् अनिन्दिता
03057012a जानीषे त्वं यथा राजा सम्यग्वृत्तः सदा त्वयि
03057012c तस्य त्वं विषमस्थस्य साहाय्यं कर्तुम् अर्हसि
03057013a यथा यथा हि नृपतिः पुष्करेणेह जीयते
03057013c तथा तथास्य द्यूते वै रागो भूयो ऽभिवर्धते
03057014a यथा च पुष्करस्याक्षा वर्तन्ते वशवर्तिनः
03057014c तथा विपर्ययश् चापि नलस्याक्षेषु दृश्यते
03057015a सुहृत्स्वजनवाक्यानि यथावन् न शृणोति च
03057015c नूनं मन्ये न शेषो ऽस्ति नैषधस्य महात्मनः
03057016a यत्र मे वचनं राजा नाभिनन्दति मोहितः
03057016c शरणं त्वां प्रपन्नास्मि सारथे कुरु मद्वचः
03057016e न हि मे शुध्यते भावः कदा चिद् विनशेद् इति
03057017a नलस्य दयितान् अश्वान् योजयित्वा महाजवान्
03057017c इदम् आरोप्य मिथुनं कुण्डिनं यातुम् अर्हसि
03057018a मम ज्ञातिषु निक्षिप्य दारकौ स्यन्दनं तथा
03057018c अश्वांश् चैतान् यथाकामं वस वान्यत्र गच्छ वा
03057019a दमयन्त्यास् तु तद् वाक्यं वार्ष्णेयो नलसारथिः
03057019c न्यवेदयद् अशेषेण नलामात्येषु मुख्यशः
03057020a तैः समेत्य विनिश्चित्य सो ऽनुज्ञातो महीपते
03057020c ययौ मिथुनम् आरोप्य विदर्भांस् तेन वाहिना
03057021a हयांस् तत्र विनिक्षिप्य सूतो रथवरं च तम्
03057021c इन्द्रसेनां च तां कन्याम् इन्द्रसेनं च बालकम्
03057022a आमन्त्र्य भीमं राजानम् आर्तः शोचन् नलं नृपम्
03057022c अटमानस् ततो ऽयोध्यां जगाम नगरीं तदा
03057023a ऋतुपर्णं स राजानम् उपतस्थे सुदुःखितः
03057023c भृतिं चोपययौ तस्य सारथ्येन महीपते
03058001- बृहदश्व उवाच
03058001a ततस् तु याते वार्ष्णेये पुण्यश्लोकस्य दीव्यतः
03058001c पुष्करेण हृतं राज्यं यच् चान्यद् वसु किं चन
03058002a हृतराज्यं नलं राजन् प्रहसन् पुष्करो ऽब्रवीत्
03058002c द्यूतं प्रवर्ततां भूयः प्रतिपाणो ऽस्ति कस् तव
03058003a शिष्टा ते दमयन्त्य् एका सर्वम् अन्यद् धृतं मया
03058003c दमयन्त्याः पणः साधु वर्ततां यदि मन्यसे
03058004a पुष्करेणैवम् उक्तस्य पुण्यश्लोकस्य मन्युना
03058004c व्यदीर्यतेव हृदयं न चैनं किं चिद् अब्रवीत्
03058005a ततः पुष्करम् आलोक्य नलः परममन्युमान्
03058005c उत्सृज्य सर्वगात्रेभ्यो भूषणानि महायशाः
03058006a एकवासा असंवीतः सुहृच्छोकविवर्धनः
03058006c निश्चक्राम तदा राजा त्यक्त्वा सुविपुलां श्रियम्
03058007a दमयन्त्य् एकवस्त्रा तं गच्छन्तं पृष्ठतो ऽन्वियात्
03058007c स तया बाह्यतः सार्धं त्रिरात्रं नैषधो ऽवसत्
03058008a पुष्करस् तु महाराज घोषयाम् आस वै पुरे
03058008c नले यः सम्यग् आतिष्ठेत् स गच्छेद् वध्यतां मम
03058009a पुष्करस्य तु वाक्येन तस्य विद्वेषणेन च
03058009c पौरा न तस्मिन् सत्कारं कृतवन्तो युधिष्ठिर
03058010a स तथा नगराभ्याशे सत्कारार्हो न सत्कृतः
03058010c त्रिरात्रम् उषितो राजा जलमात्रेण वर्तयन्
03058011a क्षुधा संपीड्यमानस् तु नलो बहुतिथे ऽहनि
03058011c अपश्यच् छकुनान् कांश् चिद् धिरण्यसदृशच्छदान्
03058012a स चिन्तयाम् आस तदा निषधाधिपतिर् बली
03058012c अस्ति भक्षो ममाद्यायं वसु चेदं भविष्यति
03058013a ततस् तान् अन्तरीयेण वाससा समवास्तृणोत्
03058013c तस्यान्तरीयम् आदाय जग्मुः सर्वे विहायसा
03058014a उत्पतन्तः खगास् ते तु वाक्यम् आहुस् तदा नलम्
03058014c दृष्ट्वा दिग्वाससं भूमौ स्थितं दीनम् अधोमुखम्
03058015a वयम् अक्षाः सुदुर्बुद्धे तव वासो जिहीर्षवः
03058015c आगता न हि नः प्रीतिः सवाससि गते त्वयि
03058016a तान् समीक्ष्य गतान् अक्षान् आत्मानं च विवाससम्
03058016c पुण्यश्लोकस् ततो राजा दमयन्तीम् अथाब्रवीत्
03058017a येषां प्रकोपाद् ऐश्वर्यात् प्रच्युतो ऽहम् अनिन्दिते
03058017c प्राणयात्रां न विन्दे च दुःखितः क्षुधयार्दितः
03058018a येषां कृते न सत्कारम् अकुर्वन् मयि नैषधाः
03058018c त इमे शकुना भूत्वा वासो ऽप्य् अपहरन्ति मे
03058019a वैषम्यं परमं प्राप्तो दुःखितो गतचेतनः
03058019c भर्ता ते ऽहं निबोधेदं वचनं हितम् आत्मनः
03058020a एते गच्छन्ति बहवः पन्थानो दक्षिणापथम्
03058020c अवन्तीम् ऋक्षवन्तं च समतिक्रम्य पर्वतम्
03058021a एष विन्ध्यो महाशैलः पयोष्णी च समुद्रगा
03058021c आश्रमाश् च महर्षीणाम् अमी पुष्पफलान्विताः
03058022a एष पन्था विदर्भाणाम् अयं गच्छति कोसलान्
03058022c अतः परं च देशो ऽयं दक्षिणे दक्षिणापथः
03058023a ततः सा बाष्पकलया वाचा दुःखेन कर्शिता
03058023c उवाच दमयन्ती तं नैषधं करुणं वचः
03058024a उद्वेपते मे हृदयं सीदन्त्य् अङ्गानि सर्वशः
03058024c तव पार्थिव संकल्पं चिन्तयन्त्याः पुनः पुनः
03058025a हृतराज्यं हृतधनं विवस्त्रं क्षुच्छ्रमान्वितम्
03058025c कथम् उत्सृज्य गच्छेयम् अहं त्वां विजने वने
03058026a श्रान्तस्य ते क्षुधार्तस्य चिन्तयानस्य तत् सुखम्
03058026c वने घोरे महाराज नाशयिष्यामि ते क्लमम्
03058027a न च भार्यासमं किं चिद् विद्यते भिषजां मतम्
03058027c औषधं सर्वदुःखेषु सत्यम् एतद् ब्रवीमि ते
03058028- नल उवाच
03058028a एवम् एतद् यथात्थ त्वं दमयन्ति सुमध्यमे
03058028c नास्ति भार्यासमं मित्रं नरस्यार्तस्य भेषजम्
03058029a न चाहं त्यक्तुकामस् त्वां किमर्थं भीरु शङ्कसे
03058029c त्यजेयम् अहम् आत्मानं न त्व् एव त्वाम् अनिन्दिते
03058030- दमयन्त्य् उवाच
03058030a यदि मां त्वं महाराज न विहातुम् इहेच्छसि
03058030c तत् किमर्थं विदर्भाणां पन्थाः समुपदिश्यते
03058031a अवैमि चाहं नृपते न त्वं मां त्यक्तुम् अर्हसि
03058031c चेतसा त्व् अपकृष्टेन मां त्यजेथा महापते
03058032a पन्थानं हि ममाभीक्ष्णम् आख्यासि नरसत्तम
03058032c अतोनिमित्तं शोकं मे वर्धयस्य् अमरप्रभ
03058033a यदि चायम् अभिप्रायस् तव राजन् व्रजेद् इति
03058033c सहिताव् एव गच्छावो विदर्भान् यदि मन्यसे
03058034a विदर्भराजस् तत्र त्वां पूजयिष्यति मानद
03058034c तेन त्वं पूजितो राजन् सुखं वत्स्यसि नो गृहे
03059001- नल उवाच
03059001a यथा राज्यं पितुस् ते तत् तथा मम न संशयः
03059001c न तु तत्र गमिष्यामि विषमस्थः कथं चन
03059002a कथं समृद्धो गत्वाहं तव हर्षविवर्धनः
03059002c परिद्यूनो गमिष्यामि तव शोकविवर्धनः
03059003- बृहदश्व उवाच
03059003a इति ब्रुवन् नलो राजा दमयन्तीं पुनः पुनः
03059003c सान्त्वयाम् आस कल्याणीं वाससो ऽर्धेन संवृताम्
03059004a ताव् एकवस्त्रसंवीताव् अटमानाव् इतस् ततः
03059004c क्षुत्पिपासापरिश्रान्तौ सभां कां चिद् उपेयतुः
03059005a तां सभाम् उपसंप्राप्य तदा स निषधाधिपः
03059005c वैदर्भ्या सहितो राजा निषसाद महीतले
03059006a स वै विवस्त्रो मलिनो विकचः पांसुगुण्ठितः
03059006c दमयन्त्या सह श्रान्तः सुष्वाप धरणीतले
03059007a दमयन्त्य् अपि कल्याणी निद्रयापहृता ततः
03059007c सहसा दुःखम् आसाद्य सुकुमारी तपस्विनी
03059008a सुप्तायां दमयन्त्यां तु नलो राजा विशां पते
03059008c शोकोन्मथितचित्तात्मा न स्म शेते यथा पुरा
03059009a स तद् राज्यापहरणं सुहृत्त्यागं च सर्वशः
03059009c वने च तं परिध्वंसं प्रेक्ष्य चिन्ताम् उपेयिवान्
03059010a किं नु मे स्याद् इदं कृत्वा किं नु मे स्याद् अकुर्वतः
03059010c किं नु मे मरणं श्रेयः परित्यागो जनस्य वा
03059011a माम् इयं ह्य् अनुरक्तेदं दुःखम् आप्नोति मत्कृते
03059011c मद्विहीना त्व् इयं गच्छेत् कदा चित् स्वजनं प्रति
03059012a मया निःसंशयं दुःखम् इयं प्राप्स्यत्य् अनुत्तमा
03059012c उत्सर्गे संशयः स्यात् तु विन्देतापि सुखं क्व चित्
03059013a स विनिश्चित्य बहुधा विचार्य च पुनः पुनः
03059013c उत्सर्गे ऽमन्यत श्रेयो दमयन्त्या नराधिपः
03059014a सो ऽवस्त्रताम् आत्मनश् च तस्याश् चाप्य् एकवस्त्रताम्
03059014c चिन्तयित्वाध्यगाद् राजा वस्त्रार्धस्यावकर्तनम्
03059015a कथं वासो विकर्तेयं न च बुध्येत मे प्रिया
03059015c चिन्त्यैवं नैषधो राजा सभां पर्यचरत् तदा
03059016a परिधावन्न् अथ नल इतश् चेतश् च भारत
03059016c आससाद सभोद्देशे विकोशं खड्गम् उत्तमम्
03059017a तेनार्धं वाससश् छित्त्वा निवस्य च परंतपः
03059017c सुप्ताम् उत्सृज्य वैदर्भीं प्राद्रवद् गतचेतनः
03059018a ततो निबद्धहृदयः पुनर् आगम्य तां सभाम्
03059018c दमयन्तीं तथा दृष्ट्वा रुरोद निषधाधिपः
03059019a यां न वायुर् न चादित्यः पुरा पश्यति मे प्रियाम्
03059019c सेयम् अद्य सभामध्ये शेते भूमाव् अनाथवत्
03059020a इयं वस्त्रावकर्तेन संवीता चारुहासिनी
03059020c उन्मत्तेव वरारोहा कथं बुद्ध्वा भविष्यति
03059021a कथम् एका सती भैमी मया विरहिता शुभा
03059021c चरिष्यति वने घोरे मृगव्यालनिषेविते
03059022a गत्वा गत्वा नलो राजा पुनर् एति सभां मुहुः
03059022c आकृष्यमाणः कलिना सौहृदेनापकृष्यते
03059023a द्विधेव हृदयं तस्य दुःखितस्याभवत् तदा
03059023c दोलेव मुहुर् आयाति याति चैव सभां मुहुः
03059024a सो ऽपकृष्टस् तु कलिना मोहितः प्राद्रवन् नलः
03059024c सुप्ताम् उत्सृज्य तां भार्यां विलप्य करुणं बहु
03059025a नष्टात्मा कलिना स्पृष्टस् तत् तद् विगणयन् नृपः
03059025c जगामैव वने शून्ये भार्याम् उत्सृज्य दुःखितः
03060001- बृहदश्व उवाच
03060001a अपक्रान्ते नले राजन् दमयन्ती गतक्लमा
03060001c अबुध्यत वरारोहा संत्रस्ता विजने वने
03060002a सापश्यमाना भर्तारं दुःखशोकसमन्विता
03060002c प्राक्रोशद् उच्चैः संत्रस्ता महाराजेति नैषधम्
03060003a हा नाथ हा महाराज हा स्वामिन् किं जहासि माम्
03060003c हा हतास्मि विनष्टास्मि भीतास्मि विजने वने
03060004a ननु नाम महाराज धर्मज्ञः सत्यवाग् असि
03060004c कथम् उक्त्वा तथासत्यं सुप्ताम् उत्सृज्य मां गतः
03060005a कथम् उत्सृज्य गन्तासि वश्यां भार्याम् अनुव्रताम्
03060005c विशेषतो ऽनपकृते परेणापकृते सति
03060006a शक्ष्यसे ता गिरः सत्याः कर्तुं मयि नरेश्वर
03060006c यास् त्वया लोकपालानां संनिधौ कथिताः पुरा
03060007a पर्याप्तः परिहासो ऽयम् एतावान् पुरुषर्षभ
03060007c भीताहम् अस्मि दुर्धर्ष दर्शयात्मानम् ईश्वर
03060008a दृश्यसे दृश्यसे राजन्न् एष तिष्ठसि नैषध
03060008c आवार्य गुल्मैर् आत्मानं किं मां न प्रतिभाषसे
03060009a नृशंसं बत राजेन्द्र यन् माम् एवंगताम् इह
03060009c विलपन्तीं समालिङ्ग्य नाश्वासयसि पार्थिव
03060010a न शोचाम्य् अहम् आत्मानं न चान्यद् अपि किं चन
03060010c कथं नु भवितास्य् एक इति त्वां नृप शोचिमि
03060011a कथं नु राजंस् तृषितः क्षुधितः श्रमकर्शितः
03060011c सायाह्ने वृक्षमूलेषु माम् अपश्यन् भविष्यसि
03060012a ततः सा तीव्रशोकार्ता प्रदीप्तेव च मन्युना
03060012c इतश् चेतश् च रुदती पर्यधावत दुःखिता
03060013a मुहुर् उत्पतते बाला मुहुः पतति विह्वला
03060013c मुहुर् आलीयते भीता मुहुः क्रोशति रोदिति
03060014a सा तीव्रशोकसंतप्ता मुहुर् निःश्वस्य विह्वला
03060014c उवाच भैमी निष्क्रम्य रोदमाना पतिव्रता
03060015a यस्याभिशापाद् दुःखार्तो दुःखं विन्दति नैषधः
03060015c तस्य भूतस्य तद् दुःखाद् दुःखम् अभ्यधिकं भवेत्
03060016a अपापचेतसं पापो य एवं कृतवान् नलम्
03060016c तस्माद् दुःखतरं प्राप्य जीवत्व् असुखजीविकाम्
03060017a एवं तु विलपन्ती सा राज्ञो भार्या महात्मनः
03060017c अन्वेषति स्म भर्तारं वने श्वापदसेविते
03060018a उन्मत्तवद् भीमसुता विलपन्ती ततस् ततः
03060018c हा हा राजन्न् इति मुहुर् इतश् चेतश् च धावति
03060019a तां शुष्यमाणाम् अत्यर्थं कुररीम् इव वाशतीम्
03060019c करुणं बहु शोचन्तीं विलपन्तीं मुहुर् मुहुः
03060020a सहसाभ्यागतां भैमीम् अभ्याशपरिवर्तिनीम्
03060020c जग्राहाजगरो ग्राहो महाकायः क्षुधान्वितः
03060021a सा ग्रस्यमाना ग्राहेण शोकेन च पराजिता
03060021c नात्मानं शोचति तथा यथा शोचति नैषधम्
03060022a हा नाथ माम् इह वने ग्रस्यमानाम् अनाथवत्
03060022c ग्राहेणानेन विपिने किमर्थं नाभिधावसि
03060023a कथं भविष्यसि पुनर् माम् अनुस्मृत्य नैषध
03060023c पापान् मुक्तः पुनर् लब्ध्वा बुद्धिं चेतो धनानि च
03060024a श्रान्तस्य ते क्षुधार्तस्य परिग्लानस्य नैषध
03060024c कः श्रमं राजशार्दूल नाशयिष्यति मानद
03060025a ताम् अकस्मान् मृगव्याधो विचरन् गहने वने
03060025c आक्रन्दतीम् उपश्रुत्य जवेनाभिससार ह
03060026a तां स दृष्ट्वा तथा ग्रस्ताम् उरगेणायतेक्षणाम्
03060026c त्वरमाणो मृगव्याधः समभिक्रम्य वेगितः
03060027a मुखतः पातयाम् आस शस्त्रेण निशितेन ह
03060027c निर्विचेष्टं भुजंगं तं विशस्य मृगजीवनः
03060028a मोक्षयित्वा च तां व्याधः प्रक्षाल्य सलिलेन च
03060028c समाश्वास्य कृताहाराम् अथ पप्रच्छ भारत
03060029a कस्य त्वं मृगशावाक्षि कथं चाभ्यागता वनम्
03060029c कथं चेदं महत् कृच्छ्रं प्राप्तवत्य् असि भामिनि
03060030a दमयन्ती तथा तेन पृच्छ्यमाना विशां पते
03060030c सर्वम् एतद् यथावृत्तम् आचचक्षे ऽस्य भारत
03060031a ताम् अर्धवस्त्रसंवीतां पीनश्रोणिपयोधराम्
03060031c सुकुमारानवद्याङ्गीं पूर्णचन्द्रनिभाननाम्
03060032a अरालपक्ष्मनयनां तथा मधुरभाषिणीम्
03060032c लक्षयित्वा मृगव्याधः कामस्य वशम् एयिवान्
03060033a ताम् अथ श्लक्ष्णया वाचा लुब्धको मृदुपुर्वया
03060033c सान्त्वयाम् आस कामार्तस् तद् अबुध्यत भामिनी
03060034a दमयन्ती तु तं दुष्टम् उपलभ्य पतिव्रता
03060034c तीव्ररोषसमाविष्टा प्रजज्वालेव मन्युना
03060035a स तु पापमतिः क्षुद्रः प्रधर्षयितुम् आतुरः
03060035c दुर्धर्षां तर्कयाम् आस दीप्ताम् अग्निशिखाम् इव
03060036a दमयन्ती तु दुःखार्ता पतिराज्यविनाकृता
03060036c अतीतवाक्पथे काले शशापैनं रुषा किल
03060037a यथाहं नैषधाद् अन्यं मनसापि न चिन्तये
03060037c तथायं पततां क्षुद्रः परासुर् मृगजीवनः
03060038a उक्तमात्रे तु वचने तया स मृगजीवनः
03060038c व्यसुः पपात मेदिन्याम् अग्निदग्ध इव द्रुमः
03061001- बृहदश्व उवाच
03061001a सा निहत्य मृगव्याधं प्रतस्थे कमलेक्षणा
03061001c वनं प्रतिभयं शून्यं झिल्लिकागणनादितम्
03061002a सिंहव्याघ्रवराहर्क्षरुरुद्वीपिनिषेवितम्
03061002c नानापक्षिगणाकीर्णं म्लेच्छतस्करसेवितम्
03061003a शालवेणुधवाश्वत्थतिन्दुकेङ्गुदकिंशुकैः
03061003c अर्जुनारिष्टसंछन्नं चन्दनैश् च सशाल्मलैः
03061004a जम्ब्वाम्रलोध्रखदिरशाकवेत्रसमाकुलम्
03061004c काश्मर्यामलकप्लक्षकदम्बोदुम्बरावृतम्
03061005a बदरीबिल्वसंछन्नं न्यग्रोधैश् च समाकुलम्
03061005c प्रियालतालखर्जूरहरीतकबिभीतकैः
03061006a नानाधातुशतैर् नद्धान् विविधान् अपि चाचलान्
03061006c निकुञ्जान् पक्षिसंघुष्टान् दरीश् चाद्भुतदर्शनाः
03061006e नदीः सरांसि वापीश् च विविधांश् च मृगद्विजान्
03061007a सा बहून् भीमरूपांश् च पिशाचोरगराक्षसान्
03061007c पल्वलानि तडागानि गिरिकूटानि सर्वशः
03061007e सरितः सागरांश् चैव ददर्शाद्भुतदर्शनान्
03061008a यूथशो ददृशे चात्र विदर्भाधिपनन्दिनी
03061008c महिषान् वराहान् गोमायून् ऋक्षवानरपन्नगान्
03061009a तेजसा यशसा स्थित्या श्रिया च परया युता
03061009c वैदर्भी विचरत्य् एका नलम् अन्वेषती तदा
03061010a नाबिभ्यत् सा नृपसुता भैमी तत्राथ कस्य चित्
03061010c दारुणाम् अटवीं प्राप्य भर्तृव्यसनकर्शिता
03061011a विदर्भतनया राजन् विललाप सुदुःखिता
03061011c भर्तृशोकपरीताङ्गी शिलातलसमाश्रिता
03061012- दमयन्त्य् उवाच
03061012a सिंहोरस्क महाबाहो निषधानां जनाधिप
03061012c क्व नु राजन् गतो ऽसीह त्यक्त्वा मां निर्जने वने
03061013a अश्वमेधादिभिर् वीर क्रतुभिः स्वाप्तदक्षिणैः
03061013c कथम् इष्ट्वा नरव्याघ्र मयि मिथ्या प्रवर्तसे
03061014a यत् त्वयोक्तं नरव्याघ्र मत्समक्षं महाद्युते
03061014c कर्तुम् अर्हसि कल्याण तद् ऋतं पार्थिवर्षभ
03061015a यथोक्तं विहगैर् हंसैः समीपे तव भूमिप
03061015c मत्सकाशे च तैर् उक्तं तद् अवेक्षितुम् अर्हसि
03061016a चत्वार एकतो वेदाः साङ्गोपाङ्गाः सविस्तराः
03061016c स्वधीता मानवश्रेष्ठ सत्यम् एकं किलैकतः
03061017a तस्माद् अर्हसि शत्रुघ्न सत्यं कर्तुं नरेश्वर
03061017c उक्तवान् असि यद् वीर मत्सकाशे पुरा वचः
03061018a हा वीर ननु नामाहम् इष्टा किल तवानघ
03061018c अस्याम् अटव्यां घोरायां किं मां न प्रतिभाषसे
03061019a भर्त्सयत्य् एष मां रौद्रो व्यात्तास्यो दारुणाकृतिः
03061019c अरण्यराट् क्षुधाविष्टः किं मां न त्रातुम् अर्हसि
03061020a न मे त्वद् अन्या सुभगे प्रिया इत्य् अब्रवीस् तदा
03061020c ताम् ऋतां कुरु कल्याण पुरोक्तां भारतीं नृप
03061021a उन्मत्तां विलपन्तीं मां भार्याम् इष्टां नराधिप
03061021c ईप्सिताम् ईप्सितो नाथ किं मां न प्रतिभाषसे
03061022a कृशां दीनां विवर्णां च मलिनां वसुधाधिप
03061022c वस्त्रार्धप्रावृताम् एकां विलपन्तीम् अनाथवत्
03061023a यूथभ्रष्टाम् इवैकां मां हरिणीं पृथुलोचन
03061023c न मानयसि मानार्ह रुदतीम् अरिकर्शन
03061024a महाराज महारण्ये माम् इहैकाकिनीं सतीम्
03061024c आभाषमाणां स्वां पत्नीं किं मां न प्रतिभाषसे
03061025a कुलशीलोपसंपन्नं चारुसर्वाङ्गशोभनम्
03061025c नाद्य त्वाम् अनुपश्यामि गिराव् अस्मिन् नरोत्तम
03061025e वने चास्मिन् महाघोरे सिंहव्याघ्रनिषेविते
03061026a शयानम् उपविष्टं वा स्थितं वा निषधाधिप
03061026c प्रस्थितं वा नरश्रेष्ठ मम शोकविवर्धन
03061027a कं नु पृच्छामि दुःखार्ता त्वदर्थे शोककर्शिता
03061027c कच्चिद् दृष्टस् त्वयारण्ये संगत्येह नलो नृपः
03061028a को नु मे कथयेद् अद्य वने ऽस्मिन् विष्ठितं नलम्
03061028c अभिरूपं महात्मानं परव्यूहविनाशनम्
03061029a यम् अन्वेषसि राजानं नलं पद्मनिभेक्षणम्
03061029c अयं स इति कस्याद्य श्रोष्यामि मधुरां गिरम्
03061030a अरण्यराड् अयं श्रीमांश् चतुर्दंष्ट्रो महाहनुः
03061030c शार्दूलो ऽभिमुखः प्रैति पृच्छाम्य् एनम् अशङ्किता
03061031a भवान् मृगाणाम् अधिपस् त्वम् अस्मिन् कानने प्रभुः
03061031c विदर्भराजतनयां दमयन्तीति विद्धि माम्
03061032a निषधाधिपतेर् भार्यां नलस्यामित्रघातिनः
03061032c पतिम् अन्वेषतीम् एकां कृपणां शोककर्शिताम्
03061032e आश्वासय मृगेन्द्रेह यदि दृष्टस् त्वया नलः
03061033a अथ वारण्यनृपते नलं यदि न शंससि
03061033c माम् अदस्व मृगश्रेष्ठ विशोकां कुरु दुःखिताम्
03061034a श्रुत्वारण्ये विलपितं ममैष मृगराट् स्वयम्
03061034c यात्य् एतां मृष्टसलिलाम् आपगां सागरंगमाम्
03061035a इमं शिलोच्चयं पुण्यं शृङ्गैर् बहुभिर् उच्छ्रितैः
03061035c विराजद्भिर् दिवस्पृग्भिर् नैकवर्णैर् मनोरमैः
03061036a नानाधातुसमाकीर्णं विविधोपलभूषितम्
03061036c अस्यारण्यस्य महतः केतुभूतम् इवोच्छ्रितम्
03061037a सिंहशार्दूलमातङ्गवराहर्क्षमृगायुतम्
03061037c पतत्रिभिर् बहुविधैः समन्ताद् अनुनादितम्
03061038a किंशुकाशोकबकुलपुंनागैर् उपशोभितम्
03061038c सरिद्भिः सविहंगाभिः शिखरैश् चोपशोभितम्
03061038e गिरिराजम् इमं तावत् पृच्छामि नृपतिं प्रति
03061039a भगवन्न् अचलश्रेष्ठ दिव्यदर्शन विश्रुत
03061039c शरण्य बहुकल्याण नमस् ते ऽस्तु महीधर
03061040a प्रणमे त्वाभिगम्याहं राजपुत्रीं निबोध माम्
03061040c राज्ञः स्नुषां राजभार्यां दमयन्तीति विश्रुताम्
03061041a राजा विदर्भाधिपतिः पिता मम महारथः
03061041c भीमो नाम क्षितिपतिश् चातुर्वर्ण्यस्य रक्षिता
03061042a राजसूयाश्वमेधानां क्रतूनां दक्षिणावताम्
03061042c आहर्ता पार्थिवश्रेष्ठः पृथुचार्वञ्चितेक्षणः
03061043a ब्रह्मण्यः साधुवृत्तश् च सत्यवाग् अनसूयकः
03061043c शीलवान् सुसमाचारः पृथुश्रीर् धर्मविच् छुचिः
03061044a सम्यग् गोप्ता विदर्भाणां निर्जितारिगणः प्रभुः
03061044c तस्य मां विद्धि तनयां भगवंस् त्वाम् उपस्थिताम्
03061045a निषधेषु महाशैल श्वशुरो मे नृपोत्तमः
03061045c सुगृहीतनामा विख्यातो वीरसेन इति स्म ह
03061046a तस्य राज्ञः सुतो वीरः श्रीमान् सत्यपराक्रमः
03061046c क्रमप्राप्तं पितुः स्वं यो राज्यं समनुशास्ति ह
03061047a नलो नामारिदमनः पुण्यश्लोक इति श्रुतः
03061047c ब्रह्मण्यो वेदविद् वाग्मी पुण्यकृत् सोमपो ऽग्निचित्
03061048a यष्टा दाता च योद्धा च सम्यक् चैव प्रशासिता
03061048c तस्य माम् अचलश्रेष्ठ विद्धि भार्याम् इहागताम्
03061049a त्यक्तश्रियं भर्तृहीनाम् अनाथां व्यसनान्विताम्
03061049c अन्वेषमाणां भर्तारं तं वै नरवरोत्तमम्
03061050a खम् उल्लिखद्भिर् एतैर् हि त्वया शृङ्गशतैर् नृपः
03061050c कच्चिद् दृष्टो ऽचलश्रेष्ठ वने ऽस्मिन् दारुणे नलः
03061051a गजेन्द्रविक्रमो धीमान् दीर्घबाहुर् अमर्षणः
03061051c विक्रान्तः सत्यवाग् धीरो भर्ता मम महायशाः
03061051e निषधानाम् अधिपतिः कच्चिद् दृष्टस् त्वया नलः
03061052a किं मां विलपतीम् एकां पर्वतश्रेष्ठ दुःखिताम्
03061052c गिरा नाश्वासयस्य् अद्य स्वां सुताम् इव दुःखिताम्
03061053a वीर विक्रान्त धर्मज्ञ सत्यसंध महीपते
03061053c यद्य् अस्य् अस्मिन् वने राजन् दर्शयात्मानम् आत्मना
03061054a कदा नु स्निग्धगम्भीरां जीमूतस्वनसंनिभाम्
03061054c श्रोष्यामि नैषधस्याहं वाचं ताम् अमृतोपमाम्
03061055a वैदर्भीत्य् एव कथितां शुभां राज्ञो महात्मनः
03061055c आम्नायसारिणीम् ऋद्धां मम शोकनिबर्हिणीम्
03061056a इति सा तं गिरिश्रेष्ठम् उक्त्वा पार्थिवनन्दिनी
03061056c दमयन्ती ततो भूयो जगाम दिशम् उत्तराम्
03061057a सा गत्वा त्रीन् अहोरात्रान् ददर्श परमाङ्गना
03061057c तापसारण्यम् अतुलं दिव्यकाननदर्शनम्
03061058a वसिष्ठभृग्वत्रिसमैस् तापसैर् उपशोभितम्
03061058c नियतैः संयताहारैर् दमशौचसमन्वितैः
03061059a अब्भक्षैर् वायुभक्षैश् च पत्राहारैस् तथैव च
03061059c जितेन्द्रियैर् महाभागैः स्वर्गमार्गदिदृक्षुभिः
03061060a वल्कलाजिनसंवीतैर् मुनिभिः संयतेन्द्रियैः
03061060c तापसाध्युषितं रम्यं ददर्शाश्रममण्डलम्
03061061a सा दृष्ट्वैवाश्रमपदं नानामृगनिषेवितम्
03061061c शाखामृगगणैश् चैव तापसैश् च समन्वितम्
03061062a सुभ्रूः सुकेशी सुश्रोणी सुकुचा सुद्विजानना
03061062c वर्चस्विनी सुप्रतिष्ठा स्वञ्चितोद्यतगामिनी
03061063a सा विवेशाश्रमपदं वीरसेनसुतप्रिया
03061063c योषिद्रत्नं महाभागा दमयन्ती मनस्विनी
03061064a साभिवाद्य तपोवृद्धान् विनयावनता स्थिता
03061064c स्वागतं त इति प्रोक्ता तैः सर्वैस् तापसैश् च सा
03061065a पूजां चास्या यथान्यायं कृत्वा तत्र तपोधनाः
03061065c आस्यताम् इत्य् अथोचुस् ते ब्रूहि किं करवामहे
03061066a तान् उवाच वरारोहा कच्चिद् भगवताम् इह
03061066c तपस्य् अग्निषु धर्मेषु मृगपक्षिषु चानघाः
03061066e कुशलं वो महाभागाः स्वधर्मचरणेषु च
03061067a तैर् उक्ता कुशलं भद्रे सर्वत्रेति यशस्विनी
03061067c ब्रूहि सर्वानवद्याङ्गि का त्वं किं च चिकीर्षसि
03061068a दृष्ट्वैव ते परं रूपं द्युतिं च परमाम् इह
03061068c विस्मयो नः समुत्पन्नः समाश्वसिहि मा शुचः
03061069a अस्यारण्यस्य महती देवता वा महीभृतः
03061069c अस्या नु नद्याः कल्याणि वद सत्यम् अनिन्दिते
03061070a साब्रवीत् तान् ऋषीन् नाहम् अरण्यस्यास्य देवता
03061070c न चाप्य् अस्य गिरेर् विप्रा न नद्या देवताप्य् अहम्
03061071a मानुषीं मां विजानीत यूयं सर्वे तपोधनाः
03061071c विस्तरेणाभिधास्यामि तन् मे शृणुत सर्वशः
03061072a विदर्भेषु महीपालो भीमो नाम महाद्युतिः
03061072c तस्य मां तनयां सर्वे जानीत द्विजसत्तमाः
03061073a निषधाधिपतिर् धीमान् नलो नाम महायशाः
03061073c वीरः संग्रामजिद् विद्वान् मम भर्ता विशां पतिः
03061074a देवताभ्यर्चनपरो द्विजातिजनवत्सलः
03061074c गोप्ता निषधवंशस्य महाभागो महाद्युतिः
03061075a सत्यवाग् धर्मवित् प्राज्ञः सत्यसंधो ऽरिमर्दनः
03061075c ब्रह्मण्यो दैवतपरः श्रीमान् परपुरंजयः
03061076a नलो नाम नृपश्रेष्ठो देवराजसमद्युतिः
03061076c मम भर्ता विशालाक्षः पूर्णेन्दुवदनो ऽरिहा
03061077a आहर्ता क्रतुमुख्यानां वेदवेदाङ्गपारगः
03061077c सपत्नानां मृधे हन्ता रविसोमसमप्रभः
03061078a स कैश् चिन् निकृतिप्रज्ञैर् अकल्याणैर् नराधमैः
03061078c आहूय पृथिवीपालः सत्यधर्मपरायणः
03061078e देवने कुशलैर् जिह्मैर् जितो राज्यं वसूनि च
03061079a तस्य माम् अवगच्छध्वं भार्यां राजर्षभस्य वै
03061079c दमयन्तीति विख्यातां भर्तृदर्शनलालसाम्
03061080a सा वनानि गिरींश् चैव सरांसि सरितस् तथा
03061080c पल्वलानि च रम्याणि तथारण्यानि सर्वशः
03061081a अन्वेषमाणा भर्तारं नलं रणविशारदम्
03061081c महात्मानं कृतास्त्रं च विचरामीह दुःखिता
03061082a कच्चिद् भगवतां पुण्यं तपोवनम् इदं नृपः
03061082c भवेत् प्राप्तो नलो नाम निषधानां जनाधिपः
03061083a यत्कृते ऽहम् इदं विप्राः प्रपन्ना भृशदारुणम्
03061083c वनं प्रतिभयं घोरं शार्दूलमृगसेवितम्
03061084a यदि कैश् चिद् अहोरात्रैर् न द्रक्ष्यामि नलं नृपम्
03061084c आत्मानं श्रेयसा योक्ष्ये देहस्यास्य विमोचनात्
03061085a को नु मे जीवितेनार्थस् तम् ऋते पुरुषर्षभम्
03061085c कथं भविष्याम्य् अद्याहं भर्तृशोकाभिपीडिता
03061086a एवं विलपतीम् एकाम् अरण्ये भीमनन्दिनीम्
03061086c दमयन्तीम् अथोचुस् ते तापसाः सत्यवादिनः
03061087a उदर्कस् तव कल्याणि कल्याणो भविता शुभे
03061087c वयं पश्याम तपसा क्षिप्रं द्रक्ष्यसि नैषधम्
03061088a निषधानाम् अधिपतिं नलं रिपुनिघातिनम्
03061088c भैमि धर्मभृतां श्रेष्ठं द्रक्ष्यसे विगतज्वरम्
03061089a विमुक्तं सर्वपापेभ्यः सर्वरत्नसमन्वितम्
03061089c तद् एव नगरश्रेष्ठं प्रशासन्तम् अरिंदमम्
03061090a द्विषतां भयकर्तारं सुहृदां शोकनाशनम्
03061090c पतिं द्रक्ष्यसि कल्याणि कल्याणाभिजनं नृपम्
03061091a एवम् उक्त्वा नलस्येष्टां महिषीं पार्थिवात्मजाम्
03061091c अन्तर्हितास् तापसास् ते साग्निहोत्राश्रमास् तदा
03061092a सा दृष्ट्वा महद् आश्चर्यं विस्मिता अभवत् तदा
03061092c दमयन्त्य् अनवद्याङ्गी वीरसेननृपस्नुषा
03061093a किं नु स्वप्नो मया दृष्टः को ऽयं विधिर् इहाभवत्
03061093c क्व नु ते तापसाः सर्वे क्व तद् आश्रममण्डलम्
03061094a क्व सा पुण्यजला रम्या नानाद्विजनिषेविता
03061094c नदी ते च नगा हृद्याः फलपुष्पोपशोभिताः
03061095a ध्यात्वा चिरं भीमसुता दमयन्ती शुचिस्मिता
03061095c भर्तृशोकपरा दीना विवर्णवदनाभवत्
03061096a सा गत्वाथापरां भूमिं बाष्पसंदिग्धया गिरा
03061096c विललापाश्रुपूर्णाक्षी दृष्ट्वाशोकतरुं ततः
03061097a उपगम्य तरुश्रेष्ठम् अशोकं पुष्पितं तदा
03061097c पल्लवापीडितं हृद्यं विहंगैर् अनुनादितम्
03061098a अहो बतायम् अगमः श्रीमान् अस्मिन् वनान्तरे
03061098c आपीडैर् बहुभिर् भाति श्रीमान् द्रमिडराड् इव
03061099a विशोकां कुरु मां क्षिप्रम् अशोक प्रियदर्शन
03061099c वीतशोकभयाबाधं कच्चित् त्वं दृष्टवान् नृपम्
03061100a नलं नामारिदमनं दमयन्त्याः प्रियं पतिम्
03061100c निषधानाम् अधिपतिं दृष्टवान् असि मे प्रियम्
03061101a एकवस्त्रार्धसंवीतं सुकुमारतनुत्वचम्
03061101c व्यसनेनार्दितं वीरम् अरण्यम् इदम् आगतम्
03061102a यथा विशोका गच्छेयम् अशोकनग तत् कुरु
03061102c सत्यनामा भवाशोक मम शोकविनाशनात्
03061103a एवं साशोकवृक्षं तम् आर्ता त्रिः परिगम्य ह
03061103c जगाम दारुणतरं देशं भैमी वराङ्गना
03061104a सा ददर्श नगान् नैकान् नैकाश् च सरितस् तथा
03061104c नैकांश् च पर्वतान् रम्यान् नैकांश् च मृगपक्षिणः
03061105a कन्दरांश् च नितम्बांश् च नदांश् चाद्भुतदर्शनान्
03061105c ददर्श सा भीमसुता पतिम् अन्वेषती तदा
03061106a गत्वा प्रकृष्टम् अध्वानं दमयन्ती शुचिस्मिता
03061106c ददर्शाथ महासार्थं हस्त्यश्वरथसंकुलम्
03061107a उत्तरन्तं नदीं रम्यां प्रसन्नसलिलां शुभाम्
03061107c सुशीततोयां विस्तीर्णां ह्रदिनीं वेतसैर् वृताम्
03061108a प्रोद्घुष्टां क्रौञ्चकुररैश् चक्रवाकोपकूजिताम्
03061108c कूर्मग्राहझषाकीर्णां पुलिनद्वीपशोभिताम्
03061109a सा दृष्ट्वैव महासार्थं नलपत्नी यशस्विनी
03061109c उपसर्प्य वरारोहा जनमध्यं विवेश ह
03061110a उन्मत्तरूपा शोकार्ता तथा वस्त्रार्धसंवृता
03061110c कृशा विवर्णा मलिना पांसुध्वस्तशिरोरुहा
03061111a तां दृष्ट्वा तत्र मनुजाः के चिद् भीताः प्रदुद्रुवुः
03061111c के चिच् चिन्तापरास् तस्थुः के चित् तत्र विचुक्रुशुः
03061112a प्रहसन्ति स्म तां के चिद् अभ्यसूयन्त चापरे
03061112c चक्रुस् तस्यां दयां के चित् पप्रच्छुश् चापि भारत
03061113a कासि कस्यासि कल्याणि किं वा मृगयसे वने
03061113c त्वां दृष्ट्वा व्यथिताः स्मेह कच्चित् त्वम् असि मानुषी
03061114a वद सत्यं वनस्यास्य पर्वतस्याथ वा दिशः
03061114c देवता त्वं हि कल्याणि त्वां वयं शरणं गताः
03061115a यक्षी वा राक्षसी वा त्वम् उताहो ऽसि वराङ्गना
03061115c सर्वथा कुरु नः स्वस्ति रक्षस्वास्मान् अनिन्दिते
03061116a यथायं सर्वथा सार्थः क्षेमी शीघ्रम् इतो व्रजेत्
03061116c तथा विधत्स्व कल्याणि त्वां वयं शरणं गताः
03061117a तथोक्ता तेन सार्थेन दमयन्ती नृपात्मजा
03061117c प्रत्युवाच ततः साध्वी भर्तृव्यसनदुःखिता
03061117e सार्थवाहं च सार्थं च जना ये चात्र के चन
03061118a यूनः स्थविरबालाश् च सार्थस्य च पुरोगमाः
03061118c मानुषीं मां विजानीत मनुजाधिपतेः सुताम्
03061118e नृपस्नुषां राजभार्यां भर्तृदर्शनलालसाम्
03061119a विदर्भराण् मम पिता भर्ता राजा च नैषधः
03061119c नलो नाम महाभागस् तं मार्गाम्य् अपराजितम्
03061120a यदि जानीत नृपतिं क्षिप्रं शंसत मे प्रियम्
03061120c नलं पार्थिवशार्दूलम् अमित्रगणसूदनम्
03061121a ताम् उवाचानवद्याङ्गीं सार्थस्य महतः प्रभुः
03061121c सार्थवाहः शुचिर् नाम शृणु कल्याणि मद्वचः
03061122a अहं सार्थस्य नेता वै सार्थवाहः शुचिस्मिते
03061122c मनुष्यं नलनामानं न पश्यामि यशस्विनि
03061123a कुञ्जरद्वीपिमहिषशार्दूलर्क्षमृगान् अपि
03061123c पश्याम्य् अस्मिन् वने कष्टे अमनुष्यनिषेविते
03061123e तथा नो यक्षराड् अद्य मणिभद्रः प्रसीदतु
03061124a साब्रवीद् वणिजः सर्वान् सार्थवाहं च तं ततः
03061124c क्व नु यास्यसि सार्थो ऽयम् एतद् आख्यातुम् अर्हथ
03061125- सार्थवाह उवाच
03061125a सार्थो ऽयं चेदिराजस्य सुबाहोः सत्यवादिनः
03061125c क्षिप्रं जनपदं गन्ता लाभाय मनुजात्मजे
03062001- बृहदश्व उवाच
03062001a सा तच् छ्रुत्वानवद्याङ्गी सार्थवाहवचस् तदा
03062001c अगच्छत् तेन वै सार्धं भर्तृदर्शनलालसा
03062002a अथ काले बहुतिथे वने महति दारुणे
03062002c तडागं सर्वतोभद्रं पद्मसौगन्धिकं महत्
03062003a ददृशुर् वणिजो रम्यं प्रभूतयवसेन्धनम्
03062003c बहुमूलफलोपेतं नानापक्षिगणैर् वृतम्
03062004a तं दृष्ट्वा मृष्टसलिलं मनोहरसुखावहम्
03062004c सुपरिश्रान्तवाहास् ते निवेशाय मनो दधुः
03062005a संमते सार्थवाहस्य विविशुर् वनम् उत्तमम्
03062005c उवास सार्थः सुमहान् वेलाम् आसाद्य पश्चिमाम्
03062006a अथार्धरात्रसमये निःशब्दस्तिमिते तदा
03062006c सुप्ते सार्थे परिश्रान्ते हस्तियूथम् उपागमत्
03062006e पानीयार्थं गिरिनदीं मदप्रस्रवणाविलाम्
03062007a मार्गं संरुध्य संसुप्तं पद्मिन्याः सार्थम् उत्तमम्
03062007c सुप्तं ममर्द सहसा चेष्टमानं महीतले
03062008a हाहारवं प्रमुञ्चन्तः सार्थिकाः शरणार्थिनः
03062008c वनगुल्मांश् च धावन्तो निद्रान्धा महतो भयात्
03062008e के चिद् दन्तैः करैः के चित् के चित् पद्भ्यां हता नराः
03062009a गोखरोष्ट्राश्वबहुलं पदातिजनसंकुलम्
03062009c भयार्तं धावमानं तत् परस्परहतं तदा
03062010a घोरान् नादान् विमुञ्चन्तो निपेतुर् धरणीतले
03062010c वृक्षेष्व् आसज्य संभग्नाः पतिता विषमेषु च
03062010e तथा तन् निहतं सर्वं समृद्धं सार्थमण्डलम्
03062011a अथापरेद्युः संप्राप्ते हतशिष्टा जनास् तदा
03062011c वनगुल्माद् विनिष्क्रम्य शोचन्तो वैशसं कृतम्
03062011e भ्रातरं पितरं पुत्रं सखायं च जनाधिप
03062012a अशोचत् तत्र वैदर्भी किं नु मे दुष्कृतं कृतम्
03062012c यो ऽपि मे निर्जने ऽरण्ये संप्राप्तो ऽयं जनार्णवः
03062012e हतो ऽयं हस्तियूथेन मन्दभाग्यान् ममैव तु
03062013a प्राप्तव्यं सुचिरं दुःखं मया नूनम् असंशयम्
03062013c नाप्राप्तकालो म्रियते श्रुतं वृद्धानुशासनम्
03062014a यन् नाहम् अद्य मृदिता हस्तियूथेन दुःखिता
03062014c न ह्य् अदैवकृतं किं चिन् नराणाम् इह विद्यते
03062015a न च मे बालभावे ऽपि किं चिद् व्यपकृतं कृतम्
03062015c कर्मणा मनसा वाचा यद् इदं दुःखम् आगतम्
03062016a मन्ये स्वयंवरकृते लोकपालाः समागताः
03062016c प्रत्याख्याता मया तत्र नलस्यार्थाय देवताः
03062016e नूनं तेषां प्रभावेन वियोगं प्राप्तवत्य् अहम्
03062017a एवमादीनि दुःखानि सा विलप्य वराङ्गना
03062017c हतशिष्टैः सह तदा ब्राह्मणैर् वेदपारगैः
03062017e अगच्छद् राजशार्दूल दुःखशोकपरायणा
03062018a गच्छन्ती सा चिरात् कालात् पुरम् आसादयन् महत्
03062018c सायाह्ने चेदिराजस्य सुबाहोः सत्यवादिनः
03062018e वस्त्रार्धकर्तसंवीता प्रविवेश पुरोत्तमम्
03062019a तां विवर्णां कृशां दीनां मुक्तकेशीम् अमार्जनाम्
03062019c उन्मत्ताम् इव गच्छन्तीं ददृशुः पुरवासिनः
03062020a प्रविशन्तीं तु तां दृष्ट्वा चेदिराजपुरीं तदा
03062020c अनुजग्मुस् ततो बाला ग्रामिपुत्राः कुतूहलात्
03062021a सा तैः परिवृतागच्छत् समीपं राजवेश्मनः
03062021c तां प्रासादगतापश्यद् राजमाता जनैर् वृताम्
03062022a सा जनं वारयित्वा तं प्रासादतलम् उत्तमम्
03062022c आरोप्य विस्मिता राजन् दमयन्तीम् अपृच्छत
03062023a एवम् अप्य् असुखाविष्टा बिभर्षि परमं वपुः
03062023c भासि विद्युद् इवाभ्रेषु शंस मे कासि कस्य वा
03062024a न हि ते मानुषं रूपं भूषणैर् अपि वर्जितम्
03062024c असहाया नरेभ्यश् च नोद्विजस्य् अमरप्रभे
03062025a तच् छ्रुत्वा वचनं तस्या भैमी वचनम् अब्रवीत्
03062025c मानुषीं मां विजानीहि भर्तारं समनुव्रताम्
03062026a सैरन्ध्रीं जातिसंपन्नां भुजिष्यां कामवासिनीम्
03062026c फलमूलाशनाम् एकां यत्रसायंप्रतिश्रयाम्
03062027a असंख्येयगुणो भर्ता मां च नित्यम् अनुव्रतः
03062027c भर्तारम् अपि तं वीरं छायेवानपगा सदा
03062028a तस्य दैवात् प्रसङ्गो ऽभूद् अतिमात्रं स्म देवने
03062028c द्यूते स निर्जितश् चैव वनम् एको ऽभ्युपेयिवान्
03062029a तम् एकवसनं वीरम् उन्मत्तम् इव विह्वलम्
03062029c आश्वासयन्ती भर्तारम् अहम् अन्वगमं वनम्
03062030a स कदा चिद् वने वीरः कस्मिंश् चित् कारणान्तरे
03062030c क्षुत्परीतः सुविमनास् तद् अप्य् एकं व्यसर्जयत्
03062031a तम् एकवसनं नग्नम् उन्मत्तं गतचेतसम्
03062031c अनुव्रजन्ती बहुला न स्वपामि निशाः सदा
03062032a ततो बहुतिथे काले सुप्ताम् उत्सृज्य मां क्व चित्
03062032c वाससो ऽर्धं परिच्छिद्य त्यक्तवान् माम् अनागसम्
03062033a तं मार्गमाणा भर्तारं दह्यमाना दिनक्षपाः
03062033c न विन्दाम्य् अमरप्रख्यं प्रियं प्राणधनेश्वरम्
03062034a ताम् अश्रुपरिपूर्णाक्षीं विलपन्तीं तथा बहु
03062034c राजमाताब्रवीद् आर्तां भैमीम् आर्ततरा स्वयम्
03062035a वसस्व मयि कल्याणि प्रीतिर् मे त्वयि वर्तते
03062035c मृगयिष्यन्ति ते भद्रे भर्तारं पुरुषा मम
03062036a अथ वा स्वयम् आगच्छेत् परिधावन्न् इतस् ततः
03062036c इहैव वसती भद्रे भर्तारम् उपलप्स्यसे
03062037a राजमातुर् वचः श्रुत्वा दमयन्ती वचो ऽब्रवीत्
03062037c समयेनोत्सहे वस्तुं त्वयि वीरप्रजायिनि
03062038a उच्छिष्टं नैव भुञ्जीयां न कुर्यां पादधावनम्
03062038c न चाहं पुरुषान् अन्यान् संभाषेयं कथं चन
03062039a प्रार्थयेद् यदि मां कश् चिद् दण्ड्यस् ते स पुमान् भवेत्
03062039c भर्तुर् अन्वेषणार्थं तु पश्येयं ब्राह्मणान् अहम्
03062040a यद्य् एवम् इह कर्तव्यं वसाम्य् अहम् असंशयम्
03062040c अतो ऽन्यथा न मे वासो वर्तते हृदये क्व चित्
03062041a तां प्रहृष्टेन मनसा राजमातेदम् अब्रवीत्
03062041c सर्वम् एतत् करिष्यामि दिष्ट्या ते व्रतम् ईदृशम्
03062042a एवम् उक्त्वा ततो भैमीं राजमाता विशां पते
03062042c उवाचेदं दुहितरं सुनन्दां नाम भारत
03062043a सैरन्ध्रीम् अभिजानीष्व सुनन्दे देवरूपिणीम्
03062043c एतया सह मोदस्व निरुद्विग्नमनाः स्वयम्
03063001- बृहदश्व उवाच
03063001a उत्सृज्य दमयन्तीं तु नलो राजा विशां पते
03063001c ददर्श दावं दह्यन्तं महान्तं गहने वने
03063002a तत्र शुश्राव मध्ये ऽग्नौ शब्दं भूतस्य कस्य चित्
03063002c अभिधाव नलेत्य् उच्चैः पुण्यश्लोकेति चासकृत्
03063003a मा भैर् इति नलश् चोक्त्वा मध्यम् अग्नेः प्रविश्य तम्
03063003c ददर्श नागराजानं शयानं कुण्डलीकृतम्
03063004a स नागः प्राञ्जलिर् भूत्वा वेपमानो नलं तदा
03063004c उवाच विद्धि मां राजन् नागं कर्कोटकं नृप
03063005a मया प्रलब्धो ब्रह्मर्षिर् अनागाः सुमहातपाः
03063005c तेन मन्युपरीतेन शप्तो ऽस्मि मनुजाधिप
03063006a तस्य शापान् न शक्नोमि पदाद् विचलितुं पदम्
03063006c उपदेक्ष्यामि ते श्रेयस् त्रातुम् अर्हति मां भवान्
03063007a सखा च ते भविष्यामि मत्समो नास्ति पन्नगः
03063007c लघुश् च ते भविष्यामि शीघ्रम् आदाय गच्छ माम्
03063008a एवम् उक्त्वा स नागेन्द्रो बभूवाङ्गुष्ठमात्रकः
03063008c तं गृहीत्वा नलः प्रायाद् उद्देशं दाववर्जितम्
03063009a आकाशदेशम् आसाद्य विमुक्तं कृष्णवर्त्मना
03063009c उत्स्रष्टुकामं तं नागः पुनः कर्कोटको ऽब्रवीत्
03063010a पदानि गणयन् गच्छ स्वानि नैषध कानि चित्
03063010c तत्र ते ऽहं महाराज श्रेयो धास्यामि यत् परम्
03063011a ततः संख्यातुम् आरब्धम् अदशद् दशमे पदे
03063011c तस्य दष्टस्य तद् रूपं क्षिप्रम् अन्तरधीयत
03063012a स दृष्ट्वा विस्मितस् तस्थाव् आत्मानं विकृतं नलः
03063012c स्वरूपधारिणं नागं ददर्श च महीपतिः
03063013a ततः कर्कोटको नागः सान्त्वयन् नलम् अब्रवीत्
03063013c मया ते ऽन्तर्हितं रूपं न त्वा विद्युर् जना इति
03063014a यत्कृते चासि विकृतो दुःखेन महता नल
03063014c विषेण स मदीयेन त्वयि दुःखं निवत्स्यति
03063015a विषेण संवृतैर् गात्रैर् यावत् त्वां न विमोक्ष्यति
03063015c तावत् त्वयि महाराज दुःखं वै स निवत्स्यति
03063016a अनागा येन निकृतस् त्वम् अनर्हो जनाधिप
03063016c क्रोधाद् असूययित्वा तं रक्षा मे भवतः कृता
03063017a न ते भयं नरव्याघ्र दंष्ट्रिभ्यः शत्रुतो ऽपि वा
03063017c ब्रह्मविद्भ्यश् च भविता मत्प्रसादान् नराधिप
03063018a राजन् विषनिमित्ता च न ते पीडा भविष्यति
03063018c संग्रामेषु च राजेन्द्र शश्वज् जयम् अवाप्स्यसि
03063019a गच्छ राजन्न् इतः सूतो बाहुको ऽहम् इति ब्रुवन्
03063019c समीपम् ऋतुपर्णस्य स हि वेदाक्षनैपुणम्
03063019e अयोध्यां नगरीं रम्याम् अद्यैव निषधेश्वर
03063020a स ते ऽक्षहृदयं दाता राजाश्वहृदयेन वै
03063020c इक्ष्वाकुकुलजः श्रीमान् मित्रं चैव भविष्यति
03063021a भविष्यसि यदाक्षज्ञः श्रेयसा योक्ष्यसे तदा
03063021c समेष्यसि च दारैस् त्वं मा स्म शोके मनः कृथाः
03063021e राज्येन तनयाभ्यां च सत्यम् एतद् ब्रवीमि ते
03063022a स्वरूपं च यदा द्रष्टुम् इच्छेथास् त्वं नराधिप
03063022c संस्मर्तव्यस् तदा ते ऽहं वासश् चेदं निवासयेः
03063023a अनेन वाससाच्छन्नः स्वरूपं प्रतिपत्स्यसे
03063023c इत्य् उक्त्वा प्रददाव् अस्मै दिव्यं वासोयुगं तदा
03063024a एवं नलं समादिश्य वासो दत्त्वा च कौरव
03063024c नागराजस् ततो राजंस् तत्रैवान्तरधीयत
03064001- बृहदश्व उवाच
03064001a तस्मिन्न् अन्तर्हिते नागे प्रययौ नैषधो नलः
03064001c ऋतुपर्णस्य नगरं प्राविशद् दशमे ऽहनि
03064002a स राजानम् उपातिष्ठद् बाहुको ऽहम् इति ब्रुवन्
03064002c अश्वानां वाहने युक्तः पृथिव्यां नास्ति मत्समः
03064003a अर्थकृच्छ्रेषु चैवाहं प्रष्टव्यो नैपुणेषु च
03064003c अन्नसंस्कारम् अपि च जानाम्य् अन्यैर् विशेषतः
03064004a यानि शिल्पानि लोके ऽस्मिन् यच् चाप्य् अन्यत् सुदुष्करम्
03064004c सर्वं यतिष्ये तत् कर्तुम् ऋतुपर्ण भरस्व माम्
03064005- ऋतुपर्ण उवाच
03064005a वस बाहुक भद्रं ते सर्वम् एतत् करिष्यसि
03064005c शीघ्रयाने सदा बुद्धिर् धीयते मे विशेषतः
03064006a स त्वम् आतिष्ठ योगं तं येन शीघ्रा हया मम
03064006c भवेयुर् अश्वाध्यक्षो ऽसि वेतनं ते शतं शताः
03064007a त्वाम् उपस्थास्यतश् चेमौ नित्यं वार्ष्णेयजीवलौ
03064007c एताभ्यां रंस्यसे सार्धं वस वै मयि बाहुक
03064008- बृहदश्व उवाच
03064008a एवम् उक्तो नलस् तेन न्यवसत् तत्र पूजितः
03064008c ऋतुपर्णस्य नगरे सहवार्ष्णेयजीवलः
03064009a स तत्र निवसन् राजा वैदर्भीम् अनुचिन्तयन्
03064009c सायं सायं सदा चेमं श्लोकम् एकं जगाद ह
03064010a क्व नु सा क्षुत्पिपासार्ता श्रान्ता शेते तपस्विनी
03064010c स्मरन्ती तस्य मन्दस्य कं वा साद्योपतिष्ठति
03064011a एवं ब्रुवन्तं राजानं निशायां जीवलो ऽब्रवीत्
03064011c काम् एनां शोचसे नित्यं श्रोतुम् इच्छामि बाहुक
03064012a तम् उवाच नलो राजा मन्दप्रज्ञस्य कस्य चित्
03064012c आसीद् बहुमता नारी तस्या दृढतरं च सः
03064013a स वै केन चिद् अर्थेन तया मन्दो व्ययुज्यत
03064013c विप्रयुक्तश् च मन्दात्मा भ्रमत्य् असुखपीडितः
03064014a दह्यमानः स शोकेन दिवारात्रम् अतन्द्रितः
03064014c निशाकाले स्मरंस् तस्याः श्लोकम् एकं स्म गायति
03064015a स वै भ्रमन् महीं सर्वां क्व चिद् आसाद्य किं चन
03064015c वसत्य् अनर्हस् तद्दुःखं भूय एवानुसंस्मरन्
03064016a सा तु तं पुरुषं नारी कृच्छ्रे ऽप्य् अनुगता वने
03064016c त्यक्ता तेनाल्पपुण्येन दुष्करं यदि जीवति
03064017a एका बालानभिज्ञा च मार्गाणाम् अतथोचिता
03064017c क्षुत्पिपासापरीता च दुष्करं यदि जीवति
03064018a श्वापदाचरिते नित्यं वने महति दारुणे
03064018c त्यक्ता तेनाल्पपुण्येन मन्दप्रज्ञेन मारिष
03064019a इत्य् एवं नैषधो राजा दमयन्तीम् अनुस्मरन्
03064019c अज्ञातवासम् अवसद् राज्ञस् तस्य निवेशने
03065001- बृहदश्व उवाच
03065001a हृतराज्ये नले भीमः सभार्ये प्रेष्यतां गते
03065001c द्विजान् प्रस्थापयाम् आस नलदर्शनकाङ्क्षया
03065002a संदिदेश च तान् भीमो वसु दत्त्वा च पुष्कलम्
03065002c मृगयध्वं नलं चैव दमयन्तीं च मे सुताम्
03065003a अस्मिन् कर्मणि निष्पन्ने विज्ञाते निषधाधिपे
03065003c गवां सहस्रं दास्यामि यो वस् ताव् आनयिष्यति
03065003e अग्रहारं च दास्यामि ग्रामं नगरसंमितम्
03065004a न चेच् छक्याव् इहानेतुं दमयन्ती नलो ऽपि वा
03065004c ज्ञातमात्रे ऽपि दास्यामि गवां दशशतं धनम्
03065005a इत्य् उक्तास् ते ययुर् हृष्टा ब्राह्मणाः सर्वतोदिशम्
03065005c पुरराष्ट्राणि चिन्वन्तो नैषधं सह भार्यया
03065006a ततश् चेदिपुरीं रम्यां सुदेवो नाम वै द्विजः
03065006c विचिन्वानो ऽथ वैदर्भीम् अपश्यद् राजवेश्मनि
03065006e पुण्याहवाचने राज्ञः सुनन्दासहितां स्थिताम्
03065007a मन्दप्रख्यायमानेन रूपेणाप्रतिमेन ताम्
03065007c पिनद्धां धूमजालेन प्रभाम् इव विभावसोः
03065008a तां समीक्ष्य विशालाक्षीम् अधिकं मलिनां कृशाम्
03065008c तर्कयाम् आस भैमीति कारणैर् उपपादयन्
03065009- सुदेव उवाच
03065009a यथेयं मे पुरा दृष्टा तथारूपेयम् अङ्गना
03065009c कृतार्थो ऽस्म्य् अद्य दृष्ट्वेमां लोककान्ताम् इव श्रियम्
03065010a पूर्णचन्द्राननां श्यामां चारुवृत्तपयोधराम्
03065010c कुर्वन्तीं प्रभया देवीं सर्वा वितिमिरा दिशः
03065011a चारुपद्मपलाशाक्षीं मन्मथस्य रतीम् इव
03065011c इष्टां सर्वस्य जगतः पूर्णचन्द्रप्रभाम् इव
03065012a विदर्भसरसस् तस्माद् दैवदोषाद् इवोद्धृताम्
03065012c मलपङ्कानुलिप्ताङ्गीं मृणालीम् इव तां भृशम्
03065013a पौर्णमासीम् इव निशां राहुग्रस्तनिशाकराम्
03065013c पतिशोकाकुलां दीनां शुष्कस्रोतां नदीम् इव
03065014a विध्वस्तपर्णकमलां वित्रासितविहंगमाम्
03065014c हस्तिहस्तपरिक्लिष्टां व्याकुलाम् इव पद्मिनीम्
03065015a सुकुमारीं सुजाताङ्गीं रत्नगर्भगृहोचिताम्
03065015c दह्यमानाम् इवोष्णेन मृणालीम् अचिरोद्धृताम्
03065016a रूपौदार्यगुणोपेतां मण्डनार्हाम् अमण्डिताम्
03065016c चन्द्रलेखाम् इव नवां व्योम्नि नीलाभ्रसंवृताम्
03065017a कामभोगैः प्रियैर् हीनां हीनां बन्धुजनेन च
03065017c देहं धारयतीं दीनां भर्तृदर्शनकाङ्क्षया
03065018a भर्ता नाम परं नार्या भूषणं भूषणैर् विना
03065018c एषा विरहिता तेन शोभनापि न शोभते
03065019a दुष्करं कुरुते ऽत्यर्थं हीनो यद् अनया नलः
03065019c धारयत्य् आत्मनो देहं न शोकेनावसीदति
03065020a इमाम् असितकेशान्तां शतपत्रायतेक्षणाम्
03065020c सुखार्हां दुःखितां दृष्ट्वा ममापि व्यथते मनः
03065021a कदा नु खलु दुःखस्य पारं यास्यति वै शुभा
03065021c भर्तुः समागमात् साध्वी रोहिणी शशिनो यथा
03065022a अस्या नूनं पुनर् लाभान् नैषधः प्रीतिम् एष्यति
03065022c राजा राज्यपरिभ्रष्टः पुनर् लब्ध्वेव मेदिनीम्
03065023a तुल्यशीलवयोयुक्तां तुल्याभिजनसंयुताम्
03065023c नैषधो ऽर्हति वैदर्भीं तं चेयम् असितेक्षणा
03065024a युक्तं तस्याप्रमेयस्य वीर्यसत्त्ववतो मया
03065024c समाश्वासयितुं भार्यां पतिदर्शनलालसाम्
03065025a अयम् आश्वासयाम्य् एनां पूर्णचन्द्रनिभाननाम्
03065025c अदृष्टपूर्वां दुःखस्य दुःखार्तां ध्यानतत्पराम्
03065026- बृहदश्व उवाच
03065026a एवं विमृश्य विविधैः कारणैर् लक्षणैश् च ताम्
03065026c उपगम्य ततो भैमीं सुदेवो ब्राह्मणो ऽब्रवीत्
03065027a अहं सुदेवो वैदर्भि भ्रातुस् ते दयितः सखा
03065027c भीमस्य वचनाद् राज्ञस् त्वाम् अन्वेष्टुम् इहागतः
03065028a कुशली ते पिता राज्ञि जनित्री भ्रातरश् च ते
03065028c आयुष्मन्तौ कुशलिनौ तत्रस्थौ दारकौ च ते
03065028e त्वत्कृते बन्धुवर्गाश् च गतसत्त्वा इवासते
03065029a अभिज्ञाय सुदेवं तु दमयन्ती युधिष्ठिर
03065029c पर्यपृच्छत् ततः सर्वान् क्रमेण सुहृदः स्वकान्
03065030a रुरोद च भृशं राजन् वैदर्भी शोककर्शिता
03065030c दृष्ट्वा सुदेवं सहसा भ्रातुर् इष्टं द्विजोत्तमम्
03065031a ततो रुदन्तीं तां दृष्ट्वा सुनन्दा शोककर्शिताम्
03065031c सुदेवेन सहैकान्ते कथयन्तीं च भारत
03065032a जनित्र्यै प्रेषयाम् आस सैरन्ध्री रुदते भृशम्
03065032c ब्राह्मणेन समागम्य तां वेद यदि मन्यसे
03065033a अथ चेदिपतेर् माता राज्ञश् चान्तःपुरात् तदा
03065033c जगाम यत्र सा बाला ब्राह्मणेन सहाभवत्
03065034a ततः सुदेवम् आनाय्य राजमाता विशां पते
03065034c पप्रच्छ भार्या कस्येयं सुता वा कस्य भामिनी
03065035a कथं च नष्टा ज्ञातिभ्यो भर्तुर् वा वामलोचना
03065035c त्वया च विदिता विप्र कथम् एवंगता सती
03065036a एतद् इच्छाम्य् अहं त्वत्तो ज्ञातुं सर्वम् अशेषतः
03065036c तत्त्वेन हि ममाचक्ष्व पृच्छन्त्या देवरूपिणीम्
03065037a एवम् उक्तस् तया राजन् सुदेवो द्विजसत्तमः
03065037c सुखोपविष्ट आचष्ट दमयन्त्या यथातथम्
03066001- सुदेव उवाच
03066001a विदर्भराजो धर्मात्मा भीमो भीमपराक्रमः
03066001c सुतेयं तस्य कल्याणी दमयन्तीति विश्रुता
03066002a राजा तु नैषधो नाम वीरसेनसुतो नलः
03066002c भार्येयं तस्य कल्याणी पुण्यश्लोकस्य धीमतः
03066003a स वै द्यूते जितो भ्रात्रा हृतराज्यो महीपतिः
03066003c दमयन्त्या गतः सार्धं न प्रज्ञायत कर्हि चित्
03066004a ते वयं दमयन्त्यर्थे चरामः पृथिवीम् इमाम्
03066004c सेयम् आसादिता बाला तव पुत्रनिवेशने
03066005a अस्या रूपेण सदृशी मानुषी नेह विद्यते
03066005c अस्याश् चैव भ्रुवोर् मध्ये सहजः पिप्लुर् उत्तमः
03066005e श्यामायाः पद्मसंकाशो लक्षितो ऽन्तर्हितो मया
03066006a मलेन संवृतो ह्य् अस्यास् तन्वभ्रेणेव चन्द्रमाः
03066006c चिह्नभूतो विभूत्यर्थम् अयं धात्रा विनिर्मितः
03066007a प्रतिपत्कलुषेवेन्दोर् लेखा नाति विराजते
03066007c न चास्या नश्यते रूपं वपुर् मलसमाचितम्
03066007e असंस्कृतम् अपि व्यक्तं भाति काञ्चनसंनिभम्
03066008a अनेन वपुषा बाला पिप्लुनानेन चैव ह
03066008c लक्षितेयं मया देवी पिहितो ऽग्निर् इवोष्मणा
03066009- बृहदश्व उवाच
03066009a तच् छ्रुत्वा वचनं तस्य सुदेवस्य विशां पते
03066009c सुनन्दा शोधयाम् आस पिप्लुप्रच्छादनं मलम्
03066010a स मलेनापकृष्टेन पिप्लुस् तस्या व्यरोचत
03066010c दमयन्त्यास् तदा व्यभ्रे नभसीव निशाकरः
03066011a पिप्लुं दृष्ट्वा सुनन्दा च राजमाता च भारत
03066011c रुदन्त्यौ तां परिष्वज्य मुहूर्तम् इव तस्थतुः
03066011e उत्सृज्य बाष्पं शनकै राजमातेदम् अब्रवीत्
03066012a भगिन्या दुहिता मे ऽसि पिप्लुनानेन सूचिता
03066012c अहं च तव माता च राजन्यस्य महात्मनः
03066012e सुते दशार्णाधिपतेः सुदाम्नश् चारुदर्शने
03066013a भीमस्य राज्ञः सा दत्ता वीरबाहोर् अहं पुनः
03066013c त्वं तु जाता मया दृष्टा दशार्णेषु पितुर् गृहे
03066014a यथैव ते पितुर् गेहं तथेदम् अपि भामिनि
03066014c यथैव हि ममैश्वर्यं दमयन्ति तथा तव
03066015a तां प्रहृष्टेन मनसा दमयन्ती विशां पते
03066015c अभिवाद्य मातुर् भगिनीम् इदं वचनम् अब्रवीत्
03066016a अज्ञायमानापि सती सुखम् अस्म्य् उषितेह वै
03066016c सर्वकामैः सुविहिता रक्ष्यमाणा सदा त्वया
03066017a सुखात् सुखतरो वासो भविष्यति न संशयः
03066017c चिरविप्रोषितां मातर् माम् अनुज्ञातुम् अर्हसि
03066018a दारकौ च हि मे नीतौ वसतस् तत्र बालकौ
03066018c पित्रा विहीनौ शोकार्तौ मया चैव कथं नु तौ
03066019a यदि चापि प्रियं किं चिन् मयि कर्तुम् इहेच्छसि
03066019c विदर्भान् यातुम् इच्छामि शीघ्रं मे यानम् आदिश
03066020a बाढम् इत्य् एव ताम् उक्त्वा हृष्टा मातृष्वसा नृप
03066020c गुप्तां बलेन महता पुत्रस्यानुमते ततः
03066021a प्रस्थापयद् राजमाता श्रीमता नरवाहिना
03066021c यानेन भरतश्रेष्ठ स्वन्नपानपरिच्छदाम्
03066022a ततः सा नचिराद् एव विदर्भान् अगमच् छुभा
03066022c तां तु बन्धुजनः सर्वः प्रहृष्टः प्रत्यपूजयत्
03066023a सर्वान् कुशलिनो दृष्ट्वा बान्धवान् दारकौ च तौ
03066023c मातरं पितरं चैव सर्वं चैव सखीजनम्
03066024a देवताः पूजयाम् आस ब्राह्मणांश् च यशस्विनी
03066024c विधिना परेण कल्याणी दमयन्ती विशां पते
03066025a अतर्पयत् सुदेवं च गोसहस्रेण पार्थिवः
03066025c प्रीतो दृष्ट्वैव तनयां ग्रामेण द्रविणेन च
03066026a सा व्युष्टा रजनीं तत्र पितुर् वेश्मनि भामिनी
03066026c विश्रान्ता मातरं राजन्न् इदं वचनम् अब्रवीत्
03067001- दमयन्त्य् उवाच
03067001a मां चेद् इच्छसि जीवन्तीं मातः सत्यं ब्रवीमि ते
03067001c नरवीरस्य वै तस्य नलस्यानयने यत
03067002- बृहदश्व उवाच
03067002a दमयन्त्या तथोक्ता तु सा देवी भृशदुःखिता
03067002c बाष्पेण पिहिता राजन् नोत्तरं किं चिद् अब्रवीत्
03067003a तदवस्थां तु तां दृष्ट्वा सर्वम् अन्तःपुरं तदा
03067003c हाहाभूतम् अतीवासीद् भृशं च प्ररुरोद ह
03067004a ततो भीमं महाराज भार्या वचनम् अब्रवीत्
03067004c दमयन्ती तव सुता भर्तारम् अनुशोचति
03067005a अपकृष्य च लज्जां मां स्वयम् उक्तवती नृप
03067005c प्रयतन्तु तव प्रेष्याः पुण्यश्लोकस्य दर्शने
03067006a तया प्रचोदितो राजा ब्राह्मणान् वशवर्तिनः
03067006c प्रास्थापयद् दिशः सर्वा यतध्वं नलदर्शने
03067007a ततो विदर्भाधिपतेर् नियोगाद् ब्राह्मणर्षभाः
03067007c दमयन्तीम् अथो दृष्ट्वा प्रस्थिताः स्मेत्य् अथाब्रुवन्
03067008a अथ तान् अब्रवीद् भैमी सर्वराष्ट्रेष्व् इदं वचः
03067008c ब्रुवध्वं जनसंसत्सु तत्र तत्र पुनः पुनः
03067009a क्व नु त्वं कितव छित्त्वा वस्त्रार्धं प्रस्थितो मम
03067009c उत्सृज्य विपिने सुप्ताम् अनुरक्तां प्रियां प्रिय
03067010a सा वै यथा समादिष्टा तत्रास्ते त्वत्प्रतीक्षिणी
03067010c दह्यमाना भृशं बाला वस्त्रार्धेनाभिसंवृता
03067011a तस्या रुदन्त्याः सततं तेन शोकेन पार्थिव
03067011c प्रसादं कुरु वै वीर प्रतिवाक्यं ददस्व च
03067012a एतद् अन्यच् च वक्तव्यं कृपां कुर्याद् यथा मयि
03067012c वायुना धूयमानो हि वनं दहति पावकः
03067013a भर्तव्या रक्षणीया च पत्नी हि पतिना सदा
03067013c तन् नष्टम् उभयं कस्माद् धर्मज्ञस्य सतस् तव
03067014a ख्यातः प्राज्ञः कुलीनश् च सानुक्रोशश् च त्वं सदा
03067014c संवृत्तो निरनुक्रोशः शङ्के मद्भाग्यसंक्षयात्
03067015a स कुरुष्व महेष्वास दयां मयि नरर्षभ
03067015c आनृशंस्यं परो धर्मस् त्वत्त एव हि मे श्रुतम्
03067016a एवं ब्रुवाणान् यदि वः प्रतिब्रूयाद् धि कश् चन
03067016c स नरः सर्वथा ज्ञेयः कश् चासौ क्व च वर्तते
03067017a यच् च वो वचनं श्रुत्वा ब्रूयात् प्रतिवचो नरः
03067017c तद् आदाय वचः क्षिप्रं ममावेद्यं द्विजोत्तमाः
03067018a यथा च वो न जानीयाच् चरतो भीमशासनात्
03067018c पुनरागमनं चैव तथा कार्यम् अतन्द्रितैः
03067019a यदि वासौ समृद्धः स्याद् यदि वाप्य् अधनो भवेत्
03067019c यदि वाप्य् अर्थकामः स्याज् ज्ञेयम् अस्य चिकीर्षितम्
03067020a एवम् उक्तास् त्व् अगच्छंस् ते ब्राह्मणाः सर्वतोदिशम्
03067020c नलं मृगयितुं राजंस् तथा व्यसनिनं तदा
03067021a ते पुराणि सराष्ट्राणि ग्रामान् घोषांस् तथाश्रमान्
03067021c अन्वेषन्तो नलं राजन् नाधिजग्मुर् द्विजातयः
03067022a तच् च वाक्यं तथा सर्वे तत्र तत्र विशां पते
03067022c श्रावयां चक्रिरे विप्रा दमयन्त्या यथेरितम्
03068001- बृहदश्व उवाच
03068001a अथ दीर्घस्य कालस्य पर्णादो नाम वै द्विजः
03068001c प्रत्येत्य नगरं भैमीम् इदं वचनम् अब्रवीत्
03068002a नैषधं मृगयानेन दमयन्ति दिवानिशम्
03068002c अयोध्यां नगरीं गत्वा भाङ्गस्वरिर् उपस्थितः
03068003a श्रावितश् च मया वाक्यं त्वदीयं स महाजने
03068003c ऋतुपर्णो महाभागो यथोक्तं वरवर्णिनि
03068004a तच् छ्रुत्वा नाब्रवीत् किं चिद् ऋतुपर्णो नराधिपः
03068004c न च पारिषदः कश् चिद् भाष्यमाणो मयासकृत्
03068005a अनुज्ञातं तु मां राज्ञा विजने कश् चिद् अब्रवीत्
03068005c ऋतुपर्णस्य पुरुषो बाहुको नाम नामतः
03068006a सूतस् तस्य नरेन्द्रस्य विरूपो ह्रस्वबाहुकः
03068006c शीघ्रयाने सुकुशलो मृष्टकर्ता च भोजने
03068007a स विनिःश्वस्य बहुशो रुदित्वा च मुहुर् मुहुः
03068007c कुशलं चैव मां पृष्ट्वा पश्चाद् इदम् अभाषत
03068008a वैषम्यम् अपि संप्राप्ता गोपायन्ति कुलस्त्रियः
03068008c आत्मानम् आत्मना सत्यो जितस्वर्गा न संशयः
03068008e रहिता भर्तृभिश् चैव न क्रुध्यन्ति कदा चन
03068009a विषमस्थेन मूढेन परिभ्रष्टसुखेन च
03068009c यत् सा तेन परित्यक्ता तत्र न क्रोद्धुम् अर्हति
03068010a प्राणयात्रां परिप्रेप्सोः शकुनैर् हृतवाससः
03068010c आधिभिर् दह्यमानस्य श्यामा न क्रोद्धुम् अर्हति
03068011a सत्कृतासत्कृता वापि पतिं दृष्ट्वा तथागतम्
03068011c भ्रष्टराज्यं श्रिया हीनं श्यामा न क्रोद्धुम् अर्हति
03068012a तस्य तद् वचनं श्रुत्वा त्वरितो ऽहम् इहागतः
03068012c श्रुत्वा प्रमाणं भवती राज्ञश् चैव निवेदय
03068013a एतच् छ्रुत्वाश्रुपूर्णाक्षी पर्णादस्य विशां पते
03068013c दमयन्ती रहो ऽभ्येत्य मातरं प्रत्यभाषत
03068014a अयम् अर्थो न संवेद्यो भीमे मातः कथं चन
03068014c त्वत्संनिधौ समादेक्ष्ये सुदेवं द्विजसत्तमम्
03068015a यथा न नृपतिर् भीमः प्रतिपद्येत मे मतम्
03068015c तथा त्वया प्रयत्तव्यं मम चेत् प्रियम् इच्छसि
03068016a यथा चाहं समानीता सुदेवेनाशु बान्धवान्
03068016c तेनैव मङ्गलेनाशु सुदेवो यातु माचिरम्
03068016e समानेतुं नलं मातर् अयोध्यां नगरीम् इतः
03068017a विश्रान्तं च ततः पश्चात् पर्णादं द्विजसत्तमम्
03068017c अर्चयाम् आस वैदर्भी धनेनातीव भामिनी
03068018a नले चेहागते विप्र भूयो दास्यामि ते वसु
03068018c त्वया हि मे बहु कृतं यथा नान्यः करिष्यति
03068018e यद् भर्त्राहं समेष्यामि शीघ्रम् एव द्विजोत्तम
03068019a एवम् उक्तो ऽर्चयित्वा ताम् आशीर्वादैः सुमङ्गलैः
03068019c गृहान् उपययौ चापि कृतार्थः स महामनाः
03068020a ततश् चानाय्य तं विप्रं दमयन्ती युधिष्ठिर
03068020c अब्रवीत् संनिधौ मातुर् दुःखशोकसमन्विता
03068021a गत्वा सुदेव नगरीम् अयोध्यावासिनं नृपम्
03068021c ऋतुपर्णं वचो ब्रूहि पतिम् अन्यं चिकीर्षती
03068021e आस्थास्यति पुनर् भैमी दमयन्ती स्वयंवरम्
03068022a तत्र गच्छन्ति राजानो राजपुत्राश् च सर्वशः
03068022c यथा च गणितः कालः श्वोभूते स भविष्यति
03068023a यदि संभावनीयं ते गच्छ शीघ्रम् अरिंदम
03068023c सूर्योदये द्वितीयं सा भर्तारं वरयिष्यति
03068023e न हि स ज्ञायते वीरो नलो जीवन् मृतो ऽपि वा
03068024a एवं तया यथोक्तं वै गत्वा राजानम् अब्रवीत्
03068024c ऋतुपर्णं महाराज सुदेवो ब्राह्मणस् तदा
03069001- बृहदश्व उवाच
03069001a श्रुत्वा वचः सुदेवस्य ऋतुपर्णो नराधिपः
03069001c सान्त्वयञ् श्लक्ष्णया वाचा बाहुकं प्रत्यभाषत
03069002a विदर्भान् यातुम् इच्छामि दमदन्त्याः स्वयंवरम्
03069002c एकाह्ना हयतत्त्वज्ञ मन्यसे यदि बाहुक
03069003a एवम् उक्तस्य कौन्तेय तेन राज्ञा नलस्य ह
03069003c व्यदीर्यत मनो दुःखात् प्रदध्यौ च महामनाः
03069004a दमयन्ती भवेद् एतत् कुर्याद् दुःखेन मोहिता
03069004c अस्मदर्थे भवेद् वायम् उपायश् चिन्तितो महान्
03069005a नृशंसं बत वैदर्भी कर्तुकामा तपस्विनी
03069005c मया क्षुद्रेण निकृता पापेनाकृतबुद्धिना
03069006a स्त्रीस्वभावश् चलो लोके मम दोषश् च दारुणः
03069006c स्याद् एवम् अपि कुर्यात् सा विवशा गतसौहृदा
03069006e मम शोकेन संविग्ना नैराश्यात् तनुमध्यमा
03069007a न चैवं कर्हि चित् कुर्यात् सापत्या च विशेषतः
03069007c यद् अत्र तथ्यं पथ्यं च गत्वा वेत्स्यामि निश्चयम्
03069007e ऋतुपर्णस्य वै कामम् आत्मार्थं च करोम्य् अहम्
03069008a इति निश्चित्य मनसा बाहुको दीनमानसः
03069008c कृताञ्जलिर् उवाचेदम् ऋतुपर्णं नराधिपम्
03069009a प्रतिजानामि ते सत्यं गमिष्यसि नराधिप
03069009c एकाह्ना पुरुषव्याघ्र विदर्भनगरीं नृप
03069010a ततः परीक्षाम् अश्वानां चक्रे राजन् स बाहुकः
03069010c अश्वशालाम् उपागम्य भाङ्गस्वरिनृपाज्ञया
03069011a स त्वर्यमाणो बहुश ऋतुपर्णेन बाहुकः
03069011c अध्यगच्छत् कृशान् अश्वान् समर्थान् अध्वनि क्षमान्
03069012a तेजोबलसमायुक्तान् कुलशीलसमन्वितान्
03069012c वर्जिताँल् लक्षणैर् हीनैः पृथुप्रोथान् महाहनून्
03069012e शुद्धान् दशभिर् आवर्तैः सिन्धुजान् वातरंहसः
03069013a दृष्ट्वा तान् अब्रवीद् राजा किं चित् कोपसमन्वितः
03069013c किम् इदं प्रार्थितं कर्तुं प्रलब्धव्या हि ते वयम्
03069014a कथम् अल्पबलप्राणा वक्ष्यन्तीमे हया मम
03069014c महान् अध्वा च तुरगैर् गन्तव्यः कथम् ईदृशैः
03069015- बाहुक उवाच
03069015a एते हया गमिष्यन्ति विदर्भान् नात्र संशयः
03069015c अथान्यान् मन्यसे राजन् ब्रूहि कान् योजयामि ते
03069016- ऋतुपर्ण उवाच
03069016a त्वम् एव हयतत्त्वज्ञः कुशलश् चासि बाहुक
03069016c यान् मन्यसे समर्थांस् त्वं क्षिप्रं तान् एव योजय
03069017- बृहदश्व उवाच
03069017a ततः सदश्वांश् चतुरः कुलशीलसमन्वितान्
03069017c योजयाम् आस कुशलो जवयुक्तान् रथे नरः
03069018a ततो युक्तं रथं राजा समारोहत् त्वरान्वितः
03069018c अथ पर्यपतन् भूमौ जानुभिस् ते हयोत्तमाः
03069019a ततो नरवरः श्रीमान् नलो राजा विशां पते
03069019c सान्त्वयाम् आस तान् अश्वांस् तेजोबलसमन्वितान्
03069020a रश्मिभिश् च समुद्यम्य नलो यातुम् इयेष सः
03069020c सूतम् आरोप्य वार्ष्णेयं जवम् आस्थाय वै परम्
03069021a ते चोद्यमाना विधिना बाहुकेन हयोत्तमाः
03069021c समुत्पेतुर् इवाकाशं रथिनं मोहयन्न् इव
03069022a तथा तु दृष्ट्वा तान् अश्वान् वहतो वातरंहसः
03069022c अयोध्याधिपतिर् धीमान् विस्मयं परमं ययौ
03069023a रथघोषं तु तं श्रुत्वा हयसंग्रहणं च तत्
03069023c वार्ष्णेयश् चिन्तयाम् आस बाहुकस्य हयज्ञताम्
03069024a किं नु स्यान् मातलिर् अयं देवराजस्य सारथिः
03069024c तथा हि लक्षणं वीरे बाहुके दृश्यते महत्
03069025a शालिहोत्रो ऽथ किं नु स्याद् धयानां कुलतत्त्ववित्
03069025c मानुषं समनुप्राप्तो वपुः परमशोभनम्
03069026a उताहो स्विद् भवेद् राजा नलः परपुरंजयः
03069026c सो ऽयं नृपतिर् आयात इत्य् एवं समचिन्तयत्
03069027a अथ वा यां नलो वेद विद्यां ताम् एव बाहुकः
03069027c तुल्यं हि लक्षये ज्ञानं बाहुकस्य नलस्य च
03069028a अपि चेदं वयस् तुल्यम् अस्य मन्ये नलस्य च
03069028c नायं नलो महावीर्यस् तद्विद्यस् तु भविष्यति
03069029a प्रच्छन्ना हि महात्मानश् चरन्ति पृथिवीम् इमाम्
03069029c दैवेन विधिना युक्ताः शास्त्रोक्तैश् च विरूपणैः
03069030a भवेत् तु मतिभेदो मे गात्रवैरूप्यतां प्रति
03069030c प्रमाणात् परिहीनस् तु भवेद् इति हि मे मतिः
03069031a वयःप्रमाणं तत्तुल्यं रूपेण तु विपर्ययः
03069031c नलं सर्वगुणैर् युक्तं मन्ये बाहुकम् अन्ततः
03069032a एवं विचार्य बहुशो वार्ष्णेयः पर्यचिन्तयत्
03069032c हृदयेन महाराज पुण्यश्लोकस्य सारथिः
03069033a ऋतुपर्णस् तु राजेन्द्र बाहुकस्य हयज्ञताम्
03069033c चिन्तयन् मुमुदे राजा सहवार्ष्णेयसारथिः
03069034a बलं वीर्यं तथोत्साहं हयसंग्रहणं च तत्
03069034c परं यत्नं च संप्रेक्ष्य परां मुदम् अवाप ह
03070001- बृहदश्व उवाच
03070001a स नदीः पर्वतांश् चैव वनानि च सरांसि च
03070001c अचिरेणातिचक्राम खेचरः खे चरन्न् इव
03070002a तथा प्रयाते तु रथे तदा भाङ्गस्वरिर् नृपः
03070002c उत्तरीयम् अथापश्यद् भ्रष्टं परपुरंजयः
03070003a ततः स त्वरमाणस् तु पटे निपतिते तदा
03070003c ग्रहीष्यामीति तं राजा नलम् आह महामनाः
03070004a निगृह्णीष्व महाबुद्धे हयान् एतान् महाजवान्
03070004c वार्ष्णेयो यावद् एतं मे पटम् आनयताम् इति
03070005a नलस् तं प्रत्युवाचाथ दूरे भ्रष्टः पटस् तव
03070005c योजनं समतिक्रान्तो न स शक्यस् त्वया पुनः
03070006a एवम् उक्ते नलेनाथ तदा भाङ्गस्वरिर् नृपः
03070006c आससाद वने राजन् फलवन्तं बिभीतकम्
03070007a तं दृष्ट्वा बाहुकं राजा त्वरमाणो ऽभ्यभाषत
03070007c ममापि सूत पश्य त्वं संख्याने परमं बलम्
03070008a सर्वः सर्वं न जानाति सर्वज्ञो नास्ति कश् चन
03070008c नैकत्र परिनिष्ठास्ति ज्ञानस्य पुरुषे क्व चित्
03070009a वृक्षे ऽस्मिन् यानि पर्णानि फलान्य् अपि च बाहुक
03070009c पतितानि च यान्य् अत्र तत्रैकम् अधिकं शतम्
03070009e एकपत्राधिकं पत्रं फलम् एकं च बाहुक
03070010a पञ्च कोट्यो ऽथ पत्राणां द्वयोर् अपि च शाखयोः
03070010c प्रचिनुह्य् अस्य शाखे द्वे याश् चाप्य् अन्याः प्रशाखिकाः
03070010e आभ्यां फलसहस्रे द्वे पञ्चोनं शतम् एव च
03070011a ततो रथाद् अवप्लुत्य राजानं बाहुको ऽब्रवीत्
03070011c परोक्षम् इव मे राजन् कत्थसे शत्रुकर्शन
03070012a अथ ते गणिते राजन् विद्यते न परोक्षता
03070012c प्रत्यक्षं ते महाराज गणयिष्ये बिभीतकम्
03070013a अहं हि नाभिजानामि भवेद् एवं न वेति च
03070013c संख्यास्यामि फलान्य् अस्य पश्यतस् ते जनाधिप
03070013e मुहूर्तम् इव वार्ष्णेयो रश्मीन् यच्छतु वाजिनाम्
03070014a तम् अब्रवीन् नृपः सूतं नायं कालो विलम्बितुम्
03070014c बाहुकस् त्व् अब्रवीद् एनं परं यत्नं समास्थितः
03070015a प्रतीक्षस्व मुहूर्तं त्वम् अथ वा त्वरते भवान्
03070015c एष याति शिवः पन्था याहि वार्ष्णेयसारथिः
03070016a अब्रवीद् ऋतुपर्णस् तं सान्त्वयन् कुरुनन्दन
03070016c त्वम् एव यन्ता नान्यो ऽस्ति पृथिव्याम् अपि बाहुक
03070017a त्वत्कृते यातुम् इच्छामि विदर्भान् हयकोविद
03070017c शरणं त्वां प्रपन्नो ऽस्मि न विघ्नं कर्तुम् अर्हसि
03070018a कामं च ते करिष्यामि यन् मां वक्ष्यसि बाहुक
03070018c विदर्भान् यदि यात्वाद्य सूर्यं दर्शयितासि मे
03070019a अथाब्रवीद् बाहुकस् तं संख्यायेमं बिभीतकम्
03070019c ततो विदर्भान् यास्यामि कुरुष्वेदं वचो मम
03070020a अकाम इव तं राजा गणयस्वेत्य् उवाच ह
03070020c सो ऽवतीर्य रथात् तूर्णं शातयाम् आस तं द्रुमम्
03070021a ततः स विस्मयाविष्टो राजानम् इदम् अब्रवीत्
03070021c गणयित्वा यथोक्तानि तावन्त्य् एव फलानि च
03070022a अत्यद्भुतम् इदं राजन् दृष्टवान् अस्मि ते बलम्
03070022c श्रोतुम् इच्छामि तां विद्यां यथैतज् ज्ञायते नृप
03070023a तम् उवाच ततो राजा त्वरितो गमने तदा
03070023c विद्ध्य् अक्षहृदयज्ञं मां संख्याने च विशारदम्
03070024a बाहुकस् तम् उवाचाथ देहि विद्याम् इमां मम
03070024c मत्तो ऽपि चाश्वहृदयं गृहाण पुरुषर्षभ
03070025a ऋतुपर्णस् ततो राजा बाहुकं कार्यगौरवात्
03070025c हयज्ञानस्य लोभाच् च तथेत्य् एवाब्रवीद् वचः
03070026a यथेष्टं त्वं गृहाणेदम् अक्षाणां हृदयं परम्
03070026c निक्षेपो मे ऽश्वहृदयं त्वयि तिष्ठतु बाहुक
03070026e एवम् उक्त्वा ददौ विद्याम् ऋतुपर्णो नलाय वै
03070027a तस्याक्षहृदयज्ञस्य शरीरान् निःसृतः कलिः
03070027c कर्कोटकविषं तीक्ष्णं मुखात् सततम् उद्वमन्
03070028a कलेस् तस्य तदार्तस्य शापाग्निः स विनिःसृतः
03070028c स तेन कर्शितो राजा दीर्घकालम् अनात्मवान्
03070029a ततो विषविमुक्तात्मा स्वरूपम् अकरोत् कलिः
03070029c तं शप्तुम् ऐच्छत् कुपितो निषधाधिपतिर् नलः
03070030a तम् उवाच कलिर् भीतो वेपमानः कृताञ्जलिः
03070030c कोपं संयच्छ नृपते कीर्तिं दास्यामि ते पराम्
03070031a इन्द्रसेनस्य जननी कुपिता माशपत् पुरा
03070031c यदा त्वया परित्यक्ता ततो ऽहं भृशपीडितः
03070032a अवसं त्वयि राजेन्द्र सुदुःखम् अपराजित
03070032c विषेण नागराजस्य दह्यमानो दिवानिशम्
03070033a ये च त्वां मनुजा लोके कीर्तयिष्यन्त्य् अतन्द्रिताः
03070033c मत्प्रसूतं भयं तेषां न कदा चिद् भविष्यति
03070034a एवम् उक्तो नलो राजा न्ययच्छत् कोपम् आत्मनः
03070034c ततो भीतः कलिः क्षिप्रं प्रविवेश बिभीतकम्
03070034e कलिस् त्व् अन्येन नादृश्यत् कथयन् नैषधेन वै
03070035a ततो गतज्वरो राजा नैषधः परवीरहा
03070035c संप्रनष्टे कलौ राजन् संख्यायाथ फलान्य् उत
03070036a मुदा परमया युक्तस् तेजसा च परेण ह
03070036c रथम् आरुह्य तेजस्वी प्रययौ जवनैर् हयैः
03070036e बिभीतकश् चाप्रशस्तः संवृत्तः कलिसंश्रयात्
03070037a हयोत्तमान् उत्पततो द्विजान् इव पुनः पुनः
03070037c नलः संचोदयाम् आस प्रहृष्टेनान्तरात्मना
03070038a विदर्भाभिमुखो राजा प्रययौ स महामनाः
03070038c नले तु समतिक्रान्ते कलिर् अप्य् अगमद् गृहान्
03070039a ततो गतज्वरो राजा नलो ऽभूत् पृथिवीपते
03070039c विमुक्तः कलिना राजन् रूपमात्रवियोजितः
03071001- बृहदश्व उवाच
03071001a ततो विदर्भान् संप्राप्तं सायाह्ने सत्यविक्रमम्
03071001c ऋतुपर्णं जना राज्ञे भीमाय प्रत्यवेदयन्
03071002a स भीमवचनाद् राजा कुण्डिनं प्राविशत् पुरम्
03071002c नादयन् रथघोषेण सर्वाः सोपदिशो दश
03071003a ततस् तं रथनिर्घोषं नलाश्वास् तत्र शुश्रुवुः
03071003c श्रुत्वा च समहृष्यन्त पुरेव नलसंनिधौ
03071004a दमयन्ती च शुश्राव रथघोषं नलस्य तम्
03071004c यथा मेघस्य नदतो गम्भीरं जलदागमे
03071005a नलेन संगृहीतेषु पुरेव नलवाजिषु
03071005c सदृशं रथनिर्घोषं मेने भैमी तथा हयाः
03071006a प्रासादस्थाश् च शिखिनः शालास्थाश् चैव वारणाः
03071006c हयाश् च शुश्रुवुस् तत्र रथघोषं महीपतेः
03071007a ते श्रुत्वा रथनिर्घोषं वारणाः शिखिनस् तथा
03071007c प्रणेदुर् उन्मुखा राजन् मेघोदयम् इवेक्ष्य ह
03071008- दमयन्त्य् उवाच
03071008a यथासौ रथनिर्घोषः पूरयन्न् इव मेदिनीम्
03071008c मम ह्लादयते चेतो नल एष महीपतिः
03071009a अद्य चन्द्राभवक्त्रं तं न पश्यामि नलं यदि
03071009c असंख्येयगुणं वीरं विनशिष्याम्य् असंशयम्
03071010a यदि वै तस्य वीरस्य बाह्वोर् नाद्याहम् अन्तरम्
03071010c प्रविशामि सुखस्पर्शं विनशिष्याम्य् असंशयम्
03071011a यदि मां मेघनिर्घोषो नोपगच्छति नैषधः
03071011c अद्य चामीकरप्रख्यो विनशिष्याम्य् असंशयम्
03071012a यदि मां सिंहविक्रान्तो मत्तवारणवारणः
03071012c नाभिगच्छति राजेन्द्रो विनशिष्याम्य् असंशयम्
03071013a न स्मराम्य् अनृतं किं चिन् न स्मराम्य् अनुपाकृतम्
03071013c न च पर्युषितं वाक्यं स्वैरेष्व् अपि महात्मनः
03071014a प्रभुः क्षमावान् वीरश् च मृदुर् दान्तो जितेन्द्रियः
03071014c रहो ऽनीचानुवर्ती च क्लीबवन् मम नैषधः
03071015a गुणांस् तस्य स्मरन्त्या मे तत्पराया दिवानिशम्
03071015c हृदयं दीर्यत इदं शोकात् प्रियविनाकृतम्
03071016- बृहदश्व उवाच
03071016a एवं विलपमाना सा नष्टसंज्ञेव भारत
03071016c आरुरोह महद् वेश्म पुण्यश्लोकदिदृक्षया
03071017a ततो मध्यमकक्षायां ददर्श रथम् आस्थितम्
03071017c ऋतुपर्णं महीपालं सहवार्ष्णेयबाहुकम्
03071018a ततो ऽवतीर्य वार्ष्णेयो बाहुकश् च रथोत्तमात्
03071018c हयांस् तान् अवमुच्याथ स्थापयाम् आसतू रथम्
03071019a सो ऽवतीर्य रथोपस्थाद् ऋतुपर्णो नराधिपः
03071019c उपतस्थे महाराज भीमं भीमपराक्रमम्
03071020a तं भीमः प्रतिजग्राह पूजया परया ततः
03071020c अकस्मात् सहसा प्राप्तं स्त्रीमन्त्रं न स्म विन्दति
03071021a किं कार्यं स्वागतं ते ऽस्तु राज्ञा पृष्टश् च भारत
03071021c नाभिजज्ञे स नृपतिर् दुहित्रर्थे समागतम्
03071022a ऋतुपर्णो ऽपि राजा स धीमान् सत्यपराक्रमः
03071022c राजानं राजपुत्रं वा न स्म पश्यति कं चन
03071022e नैव स्वयंवरकथां न च विप्रसमागमम्
03071023a ततो विगणयन् राजा मनसा कोसलाधिपः
03071023c आगतो ऽस्मीत्य् उवाचैनं भवन्तम् अभिवादकः
03071024a राजापि च स्मयन् भीमो मनसाभिविचिन्तयत्
03071024c अधिकं योजनशतं तस्यागमनकारणम्
03071025a ग्रामान् बहून् अतिक्रम्य नाध्यगच्छद् यथातथम्
03071025c अल्पकार्यं विनिर्दिष्टं तस्यागमनकारणम्
03071026a नैतद् एवं स नृपतिस् तं सत्कृत्य व्यसर्जयत्
03071026c विश्राम्यताम् इति वदन् क्लान्तो ऽसीति पुनः पुनः
03071027a स सत्कृतः प्रहृष्टात्मा प्रीतः प्रीतेन पार्थिवः
03071027c राजप्रेष्यैर् अनुगतो दिष्टं वेश्म समाविशत्
03071028a ऋतुपर्णे गते राजन् वार्ष्णेयसहिते नृपे
03071028c बाहुको रथम् आस्थाय रथशालाम् उपागमत्
03071029a स मोचयित्वा तान् अश्वान् परिचार्य च शास्त्रतः
03071029c स्वयं चैतान् समाश्वास्य रथोपस्थ उपाविशत्
03071030a दमयन्ती तु शोकार्ता दृष्ट्वा भाङ्गस्वरिं नृपम्
03071030c सूतपुत्रं च वार्ष्णेयं बाहुकं च तथाविधम्
03071031a चिन्तयाम् आस वैदर्भी कस्यैष रथनिस्वनः
03071031c नलस्येव महान् आसीन् न च पश्यामि नैषधम्
03071032a वार्ष्णेयेन भवेन् नूनं विद्या सैवोपशिक्षिता
03071032c तेनास्य रथनिर्घोषो नलस्येव महान् अभूत्
03071033a आहो स्विद् ऋतुपर्णो ऽपि यथा राजा नलस् तथा
03071033c ततो ऽयं रथनिर्घोषो नैषधस्येव लक्ष्यते
03071034a एवं वितर्कयित्वा तु दमयन्ती विशां पते
03071034c दूतीं प्रस्थापयाम् आस नैषधान्वेषणे नृप
03072001- दमयन्त्य् उवाच
03072001a गच्छ केशिनि जानीहि क एष रथवाहकः
03072001c उपविष्टो रथोपस्थे विकृतो ह्रस्वबाहुकः
03072002a अभ्येत्य कुशलं भद्रे मृदुपूर्वं समाहिता
03072002c पृच्छेथाः पुरुषं ह्य् एनं यथातत्त्वम् अनिन्दिते
03072003a अत्र मे महती शङ्का भवेद् एष नलो नृपः
03072003c तथा च मे मनस्तुष्टिर् हृदयस्य च निर्वृतिः
03072004a ब्रूयाश् चैनं कथान्ते त्वं पर्णादवचनं यथा
03072004c प्रतिवाक्यं च सुश्रोणि बुध्येथास् त्वम् अनिन्दिते
03072005- बृहदश्व उवाच
03072005a एवं समाहिता गत्वा दूती बाहुकम् अब्रवीत्
03072005c दमयन्त्य् अपि कल्याणी प्रासादस्थान्ववैक्षत
03072006- केशिन्य् उवाच
03072006a स्वागतं ते मनुष्येन्द्र कुशलं ते ब्रवीम्य् अहम्
03072006c दमयन्त्या वचः साधु निबोध पुरुषर्षभ
03072007a कदा वै प्रस्थिता यूयं किमर्थम् इह चागताः
03072007c तत् त्वं ब्रूहि यथान्यायं वैदर्भी श्रोतुम् इच्छति
03072008- बाहुक उवाच
03072008a श्रुतः स्वयंवरो राज्ञा कौसल्येन यशस्विना
03072008c द्वितीयो दमयन्त्या वै श्वोभूत इति भामिनि
03072009a श्रुत्वा तं प्रस्थितो राजा शतयोजनयायिभिः
03072009c हयैर् वातजवैर् मुख्यैर् अहम् अस्य च सारथिः
03072010- केशिन्य् उवाच
03072010a अथ यो ऽसौ तृतीयो वः स कुतः कस्य वा पुनः
03072010c त्वं च कस्य कथं चेदं त्वयि कर्म समाहितम्
03072011- बाहुक उवाच
03072011a पुण्यश्लोकस्य वै सूतो वार्ष्णेय इति विश्रुतः
03072011c स नले विद्रुते भद्रे भाङ्गस्वरिम् उपस्थितः
03072012a अहम् अप्य् अश्वकुशलः सूदत्वे च सुनिष्ठितः
03072012c ऋतुपर्णेन सारथ्ये भोजने च वृतः स्वयम्
03072013- केशिन्य् उवाच
03072013a अथ जानाति वार्ष्णेयः क्व नु राजा नलो गतः
03072013c कथं चित् त्वयि वैतेन कथितं स्यात् तु बाहुक
03072014- बाहुक उवाच
03072014a इहैव पुत्रौ निक्षिप्य नलस्याशुभकर्मणः
03072014c गतस् ततो यथाकामं नैष जानाति नैषधम्
03072015a न चान्यः पुरुषः कश् चिन् नलं वेत्ति यशस्विनि
03072015c गूढश् चरति लोके ऽस्मिन् नष्टरूपो महीपतिः
03072016a आत्मैव हि नलं वेत्ति या चास्य तदनन्तरा
03072016c न हि वै तानि लिङ्गानि नलं शंसन्ति कर्हि चित्
03072017- केशिन्य् उवाच
03072017a यो ऽसाव् अयोध्यां प्रथमं गतवान् ब्राह्मणस् तदा
03072017c इमानि नारीवाक्यानि कथयानः पुनः पुनः
03072018a क्व नु त्वं कितव छित्त्वा वस्त्रार्धं प्रस्थितो मम
03072018c उत्सृज्य विपिने सुप्ताम् अनुरक्तां प्रियां प्रिय
03072019a सा वै यथा समादिष्टा तत्रास्ते त्वत्प्रतीक्षिणी
03072019c दह्यमाना दिवारात्रं वस्त्रार्धेनाभिसंवृता
03072020a तस्या रुदन्त्याः सततं तेन दुःखेन पार्थिव
03072020c प्रसादं कुरु वै वीर प्रतिवाक्यं प्रयच्छ च
03072021a तस्यास् तत् प्रियम् आख्यानं प्रब्रवीहि महामते
03072021c तद् एव वाक्यं वैदर्भी श्रोतुम् इच्छत्य् अनिन्दिता
03072022a एतच् छ्रुत्वा प्रतिवचस् तस्य दत्तं त्वया किल
03072022c यत् पुरा तत् पुनस् त्वत्तो वैदर्भी श्रोतुम् इच्छति
03072023- बृहदश्व उवाच
03072023a एवम् उक्तस्य केशिन्या नलस्य कुरुनन्दन
03072023c हृदयं व्यथितं चासीद् अश्रुपूर्णे च लोचने
03072024a स निगृह्यात्मनो दुःखं दह्यमानो महीपतिः
03072024c बाष्पसंदिग्धया वाचा पुनर् एवेदम् अब्रवीत्
03072025a वैषम्यम् अपि संप्राप्ता गोपायन्ति कुलस्त्रियः
03072025c आत्मानम् आत्मना सत्यो जितस्वर्गा न संशयः
03072026a रहिता भर्तृभिश् चैव न क्रुध्यन्ति कदा चन
03072026c प्राणांश् चारित्रकवचा धारयन्तीह सत्स्त्रियः
03072027a प्राणयात्रां परिप्रेप्सोः शकुनैर् हृतवाससः
03072027c आधिभिर् दह्यमानस्य श्यामा न क्रोद्धुम् अर्हति
03072028a सत्कृतासत्कृता वापि पतिं दृष्ट्वा तथागतम्
03072028c भ्रष्टराज्यं श्रिया हीनं क्षुधितं व्यसनाप्लुतम्
03072029a एवं ब्रुवाणस् तद् वाक्यं नलः परमदुःखितः
03072029c न बाष्पम् अशकत् सोढुं प्ररुरोद च भारत
03072030a ततः सा केशिनी गत्वा दमयन्त्यै न्यवेदयत्
03072030c तत् सर्वं कथितं चैव विकारं चैव तस्य तम्
03073001- बृहदश्व उवाच
03073001a दमयन्ती तु तच् छ्रुत्वा भृशं शोकपरायणा
03073001c शङ्कमाना नलं तं वै केशिनीम् इदम् अब्रवीत्
03073002a गच्छ केशिनि भूयस् त्वं परीक्षां कुरु बाहुके
03073002c आब्रुवाणा समीपस्था चरितान्य् अस्य लक्षय
03073003a यदा च किं चित् कुर्यात् स कारणं तत्र भामिनि
03073003c तत्र संचेष्टमानस्य संलक्ष्यं ते विचेष्टितम्
03073004a न चास्य प्रतिबन्धेन देयो ऽग्निर् अपि भामिनि
03073004c याचते न जलं देयं सम्यग् अत्वरमाणया
03073005a एतत् सर्वं समीक्ष्य त्वं चरितं मे निवेदय
03073005c यच् चान्यद् अपि पश्येथास् तच् चाख्येयं त्वया मम
03073006a दमयन्त्यैवम् उक्ता सा जगामाथाशु केशिनी
03073006c निशाम्य च हयज्ञस्य लिङ्गानि पुनर् आगमत्
03073007a सा तत् सर्वं यथावृत्तं दमयन्त्यै न्यवेदयत्
03073007c निमित्तं यत् तदा दृष्टं बाहुके दिव्यमानुषम्
03073008- केशिन्य् उवाच
03073008a दृढं शुच्युपचारो ऽसौ न मया मानुषः क्व चित्
03073008c दृष्टपूर्वः श्रुतो वापि दमयन्ति तथाविधः
03073009a ह्रस्वम् आसाद्य संचारं नासौ विनमते क्व चित्
03073009c तं तु दृष्ट्वा यथासङ्गम् उत्सर्पति यथासुखम्
03073009e संकटे ऽप्य् अस्य सुमहद् विवरं जायते ऽधिकम्
03073010a ऋतुपर्णस्य चार्थाय भोजनीयम् अनेकशः
03073010c प्रेषितं तत्र राज्ञा च मांसं सुबहु पाशवम्
03073011a तस्य प्रक्षालनार्थाय कुम्भस् तत्रोपकल्पितः
03073011c स तेनावेक्षितः कुम्भः पूर्ण एवाभवत् तदा
03073012a ततः प्रक्षालनं कृत्वा समधिश्रित्य बाहुकः
03073012c तृणमुष्टिं समादाय आविध्यैनं समादधत्
03073013a अथ प्रज्वलितस् तत्र सहसा हव्यवाहनः
03073013c तद् अद्भुततमं दृष्ट्वा विस्मिताहम् इहागता
03073014a अन्यच् च तस्मिन् सुमहद् आश्चर्यं लक्षितं मया
03073014c यद् अग्निम् अपि संस्पृश्य नैव दह्यत्य् असौ शुभे
03073015a छन्देन चोदकं तस्य वहत्य् आवर्जितं द्रुतम्
03073015c अतीव चान्यत् सुमहद् आश्चर्यं दृष्टवत्य् अहम्
03073016a यत् स पुष्पाण्य् उपादाय हस्ताभ्यां ममृदे शनैः
03073016c मृद्यमानानि पाणिभ्यां तेन पुष्पाणि तान्य् अथ
03073017a भूय एव सुगन्धीनि हृषितानि भवन्ति च
03073017c एतान्य् अद्भुतकल्पानि दृष्ट्वाहं द्रुतम् आगता
03073018- बृहदश्व उवाच
03073018a दमयन्ती तु तच् छ्रुत्वा पुण्यश्लोकस्य चेष्टितम्
03073018c अमन्यत नलं प्राप्तं कर्मचेष्टाभिसूचितम्
03073019a सा शङ्कमाना भर्तारं नलं बाहुकरूपिणम्
03073019c केशिनीं श्लक्ष्णया वाचा रुदती पुनर् अब्रवीत्
03073020a पुनर् गच्छ प्रमत्तस्य बाहुकस्योपसंस्कृतम्
03073020c महानसाच् छृतं मांसं समादायैहि भामिनि
03073021a सा गत्वा बाहुके व्यग्रे तन् मांसम् अपकृष्य च
03073021c अत्युष्णम् एव त्वरिता तत्क्षणं प्रियकारिणी
03073021e दमयन्त्यै ततः प्रादात् केशिनी कुरुनन्दन
03073022a सोचिता नलसिद्धस्य मांसस्य बहुशः पुरा
03073022c प्राश्य मत्वा नलं सूदं प्राक्रोशद् भृशदुःखिता
03073023a वैक्लव्यं च परं गत्वा प्रक्षाल्य च मुखं ततः
03073023c मिथुनं प्रेषयाम् आस केशिन्या सह भारत
03073024a इन्द्रसेनां सह भ्रात्रा समभिज्ञाय बाहुकः
03073024c अभिद्रुत्य ततो राजा परिष्वज्याङ्कम् आनयत्
03073025a बाहुकस् तु समासाद्य सुतौ सुरसुतोपमौ
03073025c भृशं दुःखपरीतात्मा सस्वरं प्ररुदोद ह
03073026a नैषधो दर्शयित्वा तु विकारम् असकृत् तदा
03073026c उत्सृज्य सहसा पुत्रौ केशिनीम् इदम् अब्रवीत्
03073027a इदं सुसदृशं भद्रे मिथुनं मम पुत्रयोः
03073027c ततो दृष्ट्वैव सहसा बाष्पम् उत्सृष्टवान् अहम्
03073028a बहुशः संपतन्तीं त्वां जनः शङ्केत दोषतः
03073028c वयं च देशातिथयो गच्छ भद्रे नमो ऽस्तु ते
03074001- बृहदश्व उवाच
03074001a सर्वं विकारं दृष्ट्वा तु पुण्यश्लोकस्य धीमतः
03074001c आगत्य केशिनी क्षिप्रं दमयन्त्यै न्यवेदयत्
03074002a दमयन्ती ततो भूयः प्रेषयाम् आस केशिनीम्
03074002c मातुः सकाशं दुःखार्ता नलशङ्कासमुत्सुका
03074003a परीक्षितो मे बहुशो बाहुको नलशङ्कया
03074003c रूपे मे संशयस् त्व् एकः स्वयम् इच्छामि वेदितुम्
03074004a स वा प्रवेश्यतां मातर् मां वानुज्ञातुम् अर्हसि
03074004c विदितं वाथ वाज्ञातं पितुर् मे संविधीयताम्
03074005a एवम् उक्ता तु वैदर्भ्या सा देवी भीमम् अब्रवीत्
03074005c दुहितुस् तम् अभिप्रायम् अन्वजानाच् च पार्थिवः
03074006a सा वै पित्राभ्यनुज्ञाता मात्रा च भरतर्षभ
03074006c नलं प्रवेशयाम् आस यत्र तस्याः प्रतिश्रयः
03074007a तं तु दृष्ट्वा तथायुक्तं दमयन्ती नलं तदा
03074007c तीव्रशोकसमाविष्टा बभूव वरवर्णिनी
03074008a ततः काषायवसना जटिला मलपङ्किनी
03074008c दमयन्ती महाराज बाहुकं वाक्यम् अब्रवीत्
03074009a दृष्टपूर्वस् त्वया कश् चिद् धर्मज्ञो नाम बाहुक
03074009c सुप्ताम् उत्सृज्य विपिने गतो यः पुरुषः स्त्रियम्
03074010a अनागसं प्रियां भार्यां विजने श्रममोहिताम्
03074010c अपहाय तु को गच्छेत् पुण्यश्लोकम् ऋते नलम्
03074011a किं नु तस्य मया कार्यम् अपराद्धं महीपतेः
03074011c यो माम् उत्सृज्य विपिने गतवान् निद्रया हृताम्
03074012a साक्षाद् देवान् अपाहाय वृतो यः स मया पुरा
03074012c अनुव्रतां साभिकामां पुत्रिणीं त्यक्तवान् कथम्
03074013a अग्नौ पाणिगृहीतां च हंसानां वचने स्थिताम्
03074013c भरिष्यामीति सत्यं च प्रतिश्रुत्य क्व तद् गतम्
03074014a दमयन्त्या ब्रुवन्त्यास् तु सर्वम् एतद् अरिंदम
03074014c शोकजं वारि नेत्राभ्याम् असुखं प्रास्रवद् बहु
03074015a अतीव कृष्णताराभ्यां रक्तान्ताभ्यां जलं तु तत्
03074015c परिस्रवन् नलो दृष्ट्वा शोकार्त इदम् अब्रवीत्
03074016a मम राज्यं प्रनष्टं यन् नाहं तत् कृतवान् स्वयम्
03074016c कलिना तत् कृतं भीरु यच् च त्वाम् अहम् अत्यजम्
03074017a त्वया तु धर्मभृच्छ्रेष्ठे शापेनाभिहतः पुरा
03074017c वनस्थया दुःखितया शोचन्त्या मां विवाससम्
03074018a स मच्छरीरे त्वच्छापाद् दह्यमानो ऽवसत् कलिः
03074018c त्वच्छापदग्धः सततं सो ऽग्नाव् इव समाहितः
03074019a मम च व्यवसायेन तपसा चैव निर्जितः
03074019c दुःखस्यान्तेन चानेन भवितव्यं हि नौ शुभे
03074020a विमुच्य मां गतः पापः स ततो ऽहम् इहागतः
03074020c त्वदर्थं विपुलश्रोणि न हि मे ऽन्यत् प्रयोजनम्
03074021a कथं नु नारी भर्तारम् अनुरक्तम् अनुव्रतम्
03074021c उत्सृज्य वरयेद् अन्यं यथा त्वं भीरु कर्हि चित्
03074022a दूताश् चरन्ति पृथिवीं कृत्स्नां नृपतिशासनात्
03074022c भैमी किल स्म भर्तारं द्वितीयं वरयिष्यति
03074023a स्वैरवृत्ता यथाकामम् अनुरूपम् इवात्मनः
03074023c श्रुत्वैव चैवं त्वरितो भाङ्गस्वरिर् उपस्थितः
03074024a दमयन्ती तु तच् छ्रुत्वा नलस्य परिदेवितम्
03074024c प्राञ्जलिर् वेपमाना च भीता वचनम् अब्रवीत्
03075001- दमयन्त्य् उवाच
03075001a न माम् अर्हसि कल्याण पापेन परिशङ्कितुम्
03075001c मया हि देवान् उत्सृज्य वृतस् त्वं निषधाधिप
03075002a तवाभिगमनार्थं तु सर्वतो ब्राह्मणा गताः
03075002c वाक्यानि मम गाथाभिर् गायमाना दिशो दश
03075003a ततस् त्वां ब्राह्मणो विद्वान् पर्णादो नाम पार्थिव
03075003c अभ्यगच्छत् कोसलायाम् ऋतुपर्णनिवेशने
03075004a तेन वाक्ये हृते सम्यक् प्रतिवाक्ये तथाहृते
03075004c उपायो ऽयं मया दृष्टो नैषधानयने तव
03075005a त्वाम् ऋते न हि लोके ऽन्य एकाह्ना पृथिवीपते
03075005c समर्थो योजनशतं गन्तुम् अश्वैर् नराधिप
03075006a तथा चेमौ महीपाल भजे ऽहं चरणौ तव
03075006c यथा नासत्कृतं किं चिन् मनसापि चराम्य् अहम्
03075007a अयं चरति लोके ऽस्मिन् भूतसाक्षी सदागतिः
03075007c एष मुञ्चतु मे प्राणान् यदि पापं चराम्य् अहम्
03075008a तथा चरति तिग्मांशुः परेण भुवनं सदा
03075008c स विमुञ्चतु मे प्राणान् यदि पापं चराम्य् अहम्
03075009a चन्द्रमाः सर्वभूतानाम् अन्तश् चरति साक्षिवत्
03075009c स विमुञ्चतु मे प्राणान् यदि पापं चराम्य् अहम्
03075010a एते देवास् त्रयः कृत्स्नं त्रैलोक्यं धारयन्ति वै
03075010c विब्रुवन्तु यथासत्यम् एते वाद्य त्यजन्तु माम्
03075011a एवम् उक्ते ततो वायुर् अन्तरिक्षाद् अभाषत
03075011c नैषा कृतवती पापं नल सत्यं ब्रवीमि ते
03075012a राजञ् शीलनिधिः स्फीतो दमयन्त्या सुरक्षितः
03075012c साक्षिणो रक्षिणश् चास्या वयं त्रीन् परिवत्सरान्
03075013a उपायो विहितश् चायं त्वदर्थम् अतुलो ऽनया
03075013c न ह्य् एकाह्ना शतं गन्ता त्वद् ऋते ऽन्यः पुमान् इह
03075014a उपपन्ना त्वया भैमी त्वं च भैम्या महीपते
03075014c नात्र शङ्का त्वया कार्या संगच्छ सह भार्यया
03075015a तथा ब्रुवति वायौ तु पुष्पवृष्टिः पपात ह
03075015c देवदुन्दुभयो नेदुर् ववौ च पवनः शिवः
03075016a तद् अद्भुततमं दृष्ट्वा नलो राजाथ भारत
03075016c दमयन्त्यां विशङ्कां तां व्यपाकर्षद् अरिंदमः
03075017a ततस् तद् वस्त्रम् अरजः प्रावृणोद् वसुधाधिपः
03075017c संस्मृत्य नागराजानं ततो लेभे वपुः स्वकम्
03075018a स्वरूपिणं तु भर्तारं दृष्ट्वा भीमसुता तदा
03075018c प्राक्रोशद् उच्चैर् आलिङ्ग्य पुण्यश्लोकम् अनिन्दिता
03075019a भैमीम् अपि नलो राजा भ्राजमानो यथा पुरा
03075019c सस्वजे स्वसुतौ चापि यथावत् प्रत्यनन्दत
03075020a ततः स्वोरसि विन्यस्य वक्त्रं तस्य शुभानना
03075020c परीता तेन दुःखेन निशश्वासायतेक्षणा
03075021a तथैव मलदिग्धाङ्गी परिष्वज्य शुचिस्मिता
03075021c सुचिरं पुरुषव्याघ्रं तस्थौ साश्रुपरिप्लुता
03075022a ततः सर्वं यथावृत्तं दमयन्त्या नलस्य च
03075022c भीमायाकथयत् प्रीत्या वैदर्भ्या जननी नृप
03075023a ततो ऽब्रवीन् महाराजः कृतशौचम् अहं नलम्
03075023c दमयन्त्या सहोपेतं काल्यं द्रष्टा सुखोषितम्
03075024a ततस् तौ सहितौ रात्रिं कथयन्तौ पुरातनम्
03075024c वने विचरितं सर्वम् ऊषतुर् मुदितौ नृप
03075025a स चतुर्थे ततो वर्षे संगम्य सह भार्यया
03075025c सर्वकामैः सुसिद्धार्थो लब्धवान् परमां मुदम्
03075026a दमयन्त्य् अपि भर्तारम् अवाप्याप्यायिता भृशम्
03075026c अर्धसंजातसस्येव तोयं प्राप्य वसुंधरा
03075027a सैवं समेत्य व्यपनीततन्द्री शान्तज्वरा हर्षविवृद्धसत्त्वा
03075027c रराज भैमी समवाप्तकामा शीतांशुना रात्रिर् इवोदितेन
03076001- बृहदश्व उवाच
03076001a अथ तां व्युषितो रात्रिं नलो राजा स्वलंकृतः
03076001c वैदर्भ्या सहितः काल्यं ददर्श वसुधाधिपम्
03076002a ततो ऽभिवादयाम् आस प्रयतः श्वशुरं नलः
03076002c तस्यानु दमयन्ती च ववन्दे पितरं शुभा
03076003a तं भीमः प्रतिजग्राह पुत्रवत् परया मुदा
03076003c यथार्हं पूजयित्वा तु समाश्वासयत प्रभुः
03076003e नलेन सहितां तत्र दमयन्तीं पतिव्रताम्
03076004a ताम् अर्हणां नलो राजा प्रतिगृह्य यथाविधि
03076004c परिचर्यां स्वकां तस्मै यथावत् प्रत्यवेदयत्
03076005a ततो बभूव नगरे सुमहान् हर्षनिस्वनः
03076005c जनस्य संप्रहृष्टस्य नलं दृष्ट्वा तथागतम्
03076006a अशोभयच् च नगरं पताकाध्वजमालिनम्
03076006c सिक्तसंमृष्टपुष्पाढ्या राजमार्गाः कृतास् तदा
03076007a द्वारि द्वारि च पौराणां पुष्पभङ्गः प्रकल्पितः
03076007c अर्चितानि च सर्वाणि देवतायतनानि च
03076008a ऋतुपर्णो ऽपि शुश्राव बाहुकच्छद्मिनं नलम्
03076008c दमयन्त्या समायुक्तं जहृषे च नराधिपः
03076009a तम् आनाय्य नलो राजा क्षमयाम् आस पार्थिवम्
03076009c स च तं क्षमयाम् आस हेतुभिर् बुद्धिसंमतः
03076010a स सत्कृतो महीपालो नैषधं विस्मयान्वितः
03076010c दिष्ट्या समेतो दारैः स्वैर् भवान् इत्य् अभ्यनन्दत
03076011a कच्चित् तु नापराधं ते कृतवान् अस्मि नैषध
03076011c अज्ञातवासं वसतो मद्गृहे निषधाधिप
03076012a यदि वा बुद्धिपूर्वाणि यद्य् अबुद्धानि कानि चित्
03076012c मया कृतान्य् अकार्याणि तानि मे क्षन्तुम् अर्हसि
03076013- नल उवाच
03076013a न मे ऽपराधं कृतवांस् त्वं स्वल्पम् अपि पार्थिव
03076013c कृते ऽपि च न मे कोपः क्षन्तव्यं हि मया तव
03076014a पूर्वं ह्य् असि सखा मे ऽसि संबन्धी च नराधिप
03076014c अत ऊर्ध्वं तु भूयस् त्वं प्रीतिम् आहर्तुम् अर्हसि
03076015a सर्वकामैः सुविहितः सुखम् अस्म्य् उषितस् त्वयि
03076015c न तथा स्वगृहे राजन् यथा तव गृहे सदा
03076016a इदं चैव हयज्ञानं त्वदीयं मयि तिष्ठति
03076016c तद् उपाकर्तुम् इच्छामि मन्यसे यदि पार्थिव
03076017- बृहदश्व उवाच
03076017a एवम् उक्त्वा ददौ विद्याम् ऋतुपर्णाय नैषधः
03076017c स च तां प्रतिजग्राह विधिदृष्टेन कर्मणा
03076018a ततो गृह्याश्वहृदयं तदा भाङ्गस्वरिर् नृपः
03076018c सूतम् अन्यम् उपादाय ययौ स्वपुरम् एव हि
03076019a ऋतुपर्णे प्रतिगते नलो राजा विशां पते
03076019c नगरे कुण्डिने कालं नातिदीर्घम् इवावसत्
03077001- बृहदश्व उवाच
03077001a स मासम् उष्य कौन्तेय भीमम् आमन्त्र्य नैषधः
03077001c पुराद् अल्पपरीवारो जगाम निषधान् प्रति
03077002a रथेनैकेन शुभ्रेण दन्तिभिः परिषोडशैः
03077002c पञ्चाशद्भिर् हयैश् चैव षट्शतैश् च पदातिभिः
03077003a स कम्पयन्न् इव महीं त्वरमाणो महीपतिः
03077003c प्रविवेशातिसंरब्धस् तरसैव महामनाः
03077004a ततः पुष्करम् आसाद्य वीरसेनसुतो नलः
03077004c उवाच दीव्याव पुनर् बहु वित्तं मयार्जितम्
03077005a दमयन्ती च यच् चान्यन् मया वसु समर्जितम्
03077005c एष वै मम संन्यासस् तव राज्यं तु पुष्कर
03077006a पुनः प्रवर्ततां द्यूतम् इति मे निश्चिता मतिः
03077006c एकपाणेन भद्रं ते प्राणयोश् च पणावहे
03077007a जित्वा परस्वम् आहृत्य राज्यं वा यदि वा वसु
03077007c प्रतिपाणः प्रदातव्यः परं हि धनम् उच्यते
03077008a न चेद् वाञ्छसि तद् द्यूतं युद्धद्यूतं प्रवर्तताम्
03077008c द्वैरथेनास्तु वै शान्तिस् तव वा मम वा नृप
03077009a वंशभोज्यम् इदं राज्यं मार्गितव्यं यथा तथा
03077009c येन तेनाप्य् उपायेन वृद्धानाम् इति शासनम्
03077010a द्वयोर् एकतरे बुद्धिः क्रियताम् अद्य पुष्कर
03077010c कैतवेनाक्षवत्यां वा युद्धे वा नम्यतां धनुः
03077011a नैषधेनैवम् उक्तस् तु पुष्करः प्रहसन्न् इव
03077011c ध्रुवम् आत्मजयं मत्वा प्रत्याह पृथिवीपतिम्
03077012a दिष्ट्या त्वयार्जितं वित्तं प्रतिपाणाय नैषध
03077012c दिष्ट्या च दुष्कृतं कर्म दमयन्त्याः क्षयं गतम्
03077012e दिष्ट्या च ध्रियसे राजन् सदारो ऽरिनिबर्हण
03077013a धनेनानेन वैदर्भी जितेन समलंकृता
03077013c माम् उपस्थास्यति व्यक्तं दिवि शक्रम् इवाप्सराः
03077014a नित्यशो हि स्मरामि त्वां प्रतीक्षामि च नैषध
03077014c देवने च मम प्रीतिर् न भवत्य् असुहृद्गणैः
03077015a जित्वा त्व् अद्य वरारोहां दमयन्तीम् अनिन्दिताम्
03077015c कृतकृत्यो भविष्यामि सा हि मे नित्यशो हृदि
03077016a श्रुत्वा तु तस्य ता वाचो बह्वबद्धप्रलापिनः
03077016c इयेष स शिरश् छेत्तुं खड्गेन कुपितो नलः
03077017a स्मयंस् तु रोषताम्राक्षस् तम् उवाच ततो नृपः
03077017c पणावः किं व्याहरसे जित्वा वै व्याहरिष्यसि
03077018a ततः प्रावर्तत द्यूतं पुष्करस्य नलस्य च
03077018c एकपाणेन भद्रं ते नलेन स पराजितः
03077018e सरत्नकोशनिचयः प्राणेन पणितो ऽपि च
03077019a जित्वा च पुष्करं राजा प्रहसन्न् इदम् अब्रवीत्
03077019c मम सर्वम् इदं राज्यम् अव्यग्रं हतकण्टकम्
03077020a वैदर्भी न त्वया शक्या राजापसद वीक्षितुम्
03077020c तस्यास् त्वं सपरीवारो मूढ दासत्वम् आगतः
03077021a न तत् त्वया कृतं कर्म येनाहं निर्जितः पुरा
03077021c कलिना तत् कृतं कर्म त्वं तु मूढ न बुध्यसे
03077021e नाहं परकृतं दोषं त्वय्य् आधास्ये कथं चन
03077022a यथासुखं त्वं जीवस्व प्राणान् अभ्युत्सृजामि ते
03077022c तथैव च मम प्रीतिस् त्वयि वीर न संशयः
03077023a सौभ्रात्रं चैव मे त्वत्तो न कदा चित् प्रहास्यति
03077023c पुष्कर त्वं हि मे भ्राता संजीवस्व शतं समाः
03077024a एवं नलः सान्त्वयित्वा भ्रातरं सत्यविक्रमः
03077024c स्वपुरं प्रेषयाम् आस परिष्वज्य पुनः पुनः
03077025a सान्त्वितो नैषधेनैवं पुष्करः प्रत्युवाच तम्
03077025c पुण्यश्लोकं तदा राजन्न् अभिवाद्य कृताञ्जलिः
03077026a कीर्तिर् अस्तु तवाक्षय्या जीव वर्षायुतं सुखी
03077026c यो मे वितरसि प्राणान् अधिष्ठानं च पार्थिव
03077027a स तथा सत्कृतो राज्ञा मासम् उष्य तदा नृपः
03077027c प्रययौ स्वपुरं हृष्टः पुष्करः स्वजनावृतः
03077028a महत्या सेनया राजन् विनीतैः परिचारकैः
03077028c भ्राजमान इवादित्यो वपुषा पुरुषर्षभ
03077029a प्रस्थाप्य पुष्करं राजा वित्तवन्तम् अनामयम्
03077029c प्रविवेश पुरं श्रीमान् अत्यर्थम् उपशोभितम्
03077029e प्रविश्य सान्त्वयाम् आस पौरांश् च निषधाधिपः
03078001- बृहदश्व उवाच
03078001a प्रशान्ते तु पुरे हृष्टे संप्रवृत्ते महोत्सवे
03078001c महत्या सेनया राजा दमयन्तीम् उपानयत्
03078002a दमयन्तीम् अपि पिता सत्कृत्य परवीरहा
03078002c प्रस्थापयद् अमेयात्मा भीमो भीमपराक्रमः
03078003a आगतायां तु वैदर्भ्यां सपुत्रायां नलो नृपः
03078003c वर्तयाम् आस मुदितो देवराड् इव नन्दने
03078004a तथा प्रकाशतां यातो जम्बूद्वीपे ऽथ राजसु
03078004c पुनः स्वे चावसद् राज्ये प्रत्याहृत्य महायशाः
03078005a ईजे च विविधैर् यज्ञैर् विधिवत् स्वाप्तदक्षिणैः
